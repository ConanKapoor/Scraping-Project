సినిమాలో ప్రధానంగా ఆకర్షించే అంశం దర్శకుడు సునీల్ కుమార్ రెడ్డి ఎంచుకున్న గల్ఫ్ వలస బాధితుల కష్టలు అనే అంశం. ఇందులో ఆయన గల్ఫ్ కలలు ఎలా ఉంటాయి, అక్కడికి వెళుతున్న భారతీయులు అవగాహన లోపం వలన దళారులు, ఇక్కడి బ్రోకర్లు, అరబ్బుల చేతుల్లో ఎలాంటి హింసలు, ముఖ్యంగా ఇంటి పని కోసం వెళ్లే ఆడవాళ్లు పడే నరకయాతన ఎలా ఉంటుంది అనే అంశాలను చాలా విశదంగా చూపించారు. అలాగే అక్కడ మనవాళ్లే మనవాళ్లను ఎలా మోసం చేస్తున్నారు అనేది కూడా వివరించారు. చిత్రాన్ని గల్ఫ్ లోని వర్కర్స్ క్యాంప్, అరబ్ షేకుల ఇళ్ళు, ఎడారి ప్రాంతం వంటి సహజ లొకేషన్లలో తీయడం వలన రియలిస్టిక్ గా అనిపించింది.

ఇక ఒక్కో రకమైన కష్టాన్ని వివరించడానికి దర్శకుడు చేసిన కొన్ని సీన్లు ముఖ్యంగా మూడేళ్ళ తర్వాత భార్యకు దగ్గరైన భర్తలో ఎలాంటి ఆవేశం, ఆశలు ఉంటాయి, చెల్లెలి పెళ్లి కోసం ఒక అన్నపడే భాధ వంటి సన్నివేశాలు కదిలించాయి. అలాగే కూలి కోసం అక్కడకు వెళ్లిన ఇండియన్స్ విదేశీ మారకద్రవ్యం రూపాన మన దేశానికి ఎంతో లాభాన్ని ఇస్తున్నా వారి బాగు కోసం ఇక్కడి ప్రభుత్వాలు ఏమీ చేయకపోవడాన్ని ప్రశ్నించడం కూడా బాగుంది. సినిమా మొదటి భాగం మొత్తం ఈ తరహా అంశాలతోనే నడుస్తూ ఆకట్టుకుంది. హీరోయిన్ డింపుల్ హయాతి, హీరో స్నేహితులుగా నటించిన సంతోష్ పవన్, అనిల్ కళ్యాణ్ ల నటన ఆకట్టుకుంది.

