ఈ సినిమాకు మేజర్ ప్లస్ పాయింట్ అంటే ఒక సస్పెన్స్ ఎలిమెంట్‌ను మొదట్నుంచీ, చివరివరకూ ఎక్కడా పడిపోకుండా రకరకాల సంఘటనలకు సరిగ్గా కలుపుతూ అల్లుకున్న స్క్రీన్‌ప్లే స్టైల్ గురించి చెప్పుకోవచ్చు. ఒక చిన్న పాయింట్‌నే రెండు గంటల సినిమాగా చెప్పడంలో ఈ స్క్రీన్‌ప్లే స్టైల్‌దే కీలక పాత్ర అని చెప్పుకోవాలి. సినిమాలో పగ అనే అంశాన్ని రెండు కోణాల్లో చూపిస్తూ చివర్లో గానీ అసలు కోణాన్ని బయటపెట్టకుండా చేసిన ప్రయత్నం చాలా బాగుంది. సెకండాఫ్‌లో ఫ్యామిలీ ఎమోషన్‌ను కథతో పాటు నడిపిన విధానం కూడా బాగా ఆకట్టుకుంటుంది. థ్రిల్లర్ నెరేషన్‌ను పక్కదారి పట్టించకుండా సెకండాఫ్‌ను నడపడంతో సినిమా మంచి వేగంతో నడుస్తుంది. ‘కథకళి’ అన్న పేరేందుకు పెట్టారన్నది కూడా చివరివరకూ తెలియనీయక పోవడం బాగుంది.

హీరో విశాల్ చాలా సహజంగా ఎక్కడా అతికి పోకుండా పాత్ర పరిధిలోనే ఉండే ప్రయత్నం చేశాడు. ముఖ్యంగా ఆ పాత్రను తయారు చేసిన విధానం కూడా బాగుంది. క్యాథరిన్ థ్రెసా క్యూట్‌గా బాగుంది. విలన్‌గా మధుసూదన్ రావు చాలా బాగా చేశాడు. మిగతా నటీనటులంతా తమ పరిధి మేర బాగానే నటించారు. సినిమా పరంగా చూసుకుంటే ప్రీ ఇంటర్వెల్, ఇంటర్వెల్, ప్రీ క్లైమాక్స్, క్లైమాక్స్ ట్విస్ట్.. ఇలా సినిమా పతాక సందర్భాలన్నిచోట్లా మంచి థ్రిల్స్ ఇస్తుంది.

