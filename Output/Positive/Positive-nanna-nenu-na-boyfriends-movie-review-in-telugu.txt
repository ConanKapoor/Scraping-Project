సినిమాలోని ప్లస్ పాయింట్స్ విషయానికొస్తే ముందుగా చెప్పుకోవలసింది రచయిత బి. సాయి కృష్ణ ప్రేమ కథను కాస్త భిన్నంగా రాసుకున్న విధానం గురించి. ఒక అమ్మాయి ముగ్గురు అబ్బాయిల్ని ప్రేమించడం అనే విపరీతమైన పాయింట్ చుట్టూ సాయి కృష్ణ ఆమోదయోగ్యమైన కథనే రాసుకున్నాడు. ఆ కథను దర్శకుడు భాస్కర్ బండి బాగానే తెరకెక్కించాడు. ముఖ్యంగా సెకండాఫ్ ప్రీ క్లైమాక్స్, క్లైమాక్స్ ఎపిసోడ్స్ లో వచ్చే సెంటిమెంట్ సీన్లు, కథలోని కీలక మలుపు బాగా ఆకట్టుకున్నాయి. పద్మావతి పాత్రలో హెబ్బా పటేల్ నటన, ఆమె ముగ్గురు అబ్బాయిల్ని ప్రేమించే సన్నివేశాలు కొన్ని ఆకట్టుకున్నాయి.

అలాగే కూతురిని పిచ్చిగా ప్రేమించే తండ్రి పాత్రను డిజైన్ చేసిన విధానం, దాన్ని కథలో ఇన్వాల్వ్ చేసిన తీరు, ఆ పాత్రకు ప్రసన్న కుమార్ రాసిన హెవీ డైలాగ్స్, ఆ పాత్రను పోషించిన రావు రమేష్ నటన సినిమాకే హైలెట్ గా నిలిచాయి. ఫస్టాఫ్, సెకండాఫ్ లలో జబర్దస్త్ టీమ్ తో ట్రై చేసిన కామెడీ కూడా అక్కడక్కడా పండింది. అలాగే సినిమాలో ఆరు పాటలు ఉండాలన్నట్టు కాకుండా ముఖ్యమైన నాలుగు దశల్లో వచ్చే నాలుగు పాటలు బాగున్నాయి. హీరోయిన్ ఫ్రెండ్ పాత్రలో తేజస్వి మడివాడ, ముగ్గురు ప్రేమికుల పాత్రల్లో అశ్విన్, నోయెల్, పార్వతీశం (నూకరాజు)ల నటన మెప్పించాయి.

