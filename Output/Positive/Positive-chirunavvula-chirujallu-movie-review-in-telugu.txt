ఈ సినిమాకి ప్రధాన బలంగా చెప్పుకోవాల్సింది కథనం గురించే. నిజానికి రొమాంటిక్ కామెడీ కథల్లో పెద్దగా కథేమీ లేకపోయినా చెప్పే విధానం, కథ నడిచే తీరు మాత్రమే ఆ సినిమా స్థాయిని నిర్ణయిస్తాయి. హీరో క్యారెక్టర్‌ని ఎస్టాబ్లిష్ చేయడం దగ్గరనుంచి, ముగ్గురు స్నేహితుల కలయిక, వాళ్ళ జీవితం, స్నేహం ఇవన్నీ చాలా పకడ్బందీగా రూపొందించారు. ఎప్పుడైతే త్రిష వాళ్ళ జీవితంలోకి ప్రవేశిస్తుందో కథ ఇక మొత్తం అర్థమైపోయిన భావన కలిగినా చిన్న చిన్న ట్విస్ట్‌లతో, రొమాంటిక్ సన్నివేశాలతో, సున్నితమైన హాస్యంతో కథను నడిపించారు. గౌతమ్ పాత్రలో జీవా ఒదిగిపోయాడు. త్రిష అందంతో, అభినయంతో ఆకట్టుకుంటుంది. మిగతా పాత్రధారులంతా తమ శక్తిమేర నటించారు. పాటల ప్లేస్‌మెట్స్ దగ్గరనుంచి ప్రతి విషయంలో జాగ్రత్త తీసుకున్నారు. ఆండ్రియా ఉన్నంతసేపూ అందంతో ఆకట్టుకుంటుంది. ఫస్టాఫ్ మొత్తం సరదా సరదాగా గడిచిపోగా, సెకండాఫ్‌లో అసలైన పాయింట్ తెర మీదకు తీసుకువచ్చారు. ప్రీ క్లైమాక్స్‌కు ముందు వచ్చే సన్నివేశాలు సినిమాకి ప్రధాన ఆకర్షణగా చెప్పుకోవచ్చు. ఇక అక్కణ్ణుంచి మొదలయ్యే క్లైమాక్స్ ఊహించదగ్గదే అయినా అంతకుమించి ఆశించలేం కూడా. ఇంతకు ముందే తెలిసిన, ముందే ఊహించగల కథలో కూడా ముందు నుంచే కొన్ని ప్రశ్నలను రేకెత్తించడం ద్వారా వాటి సమాధానాల కోసమైనా సినిమాని చూసేలా స్క్రిప్ట్ డిజైన్ చేశారు. ఈ ప్రయాణంలో కూడా ప్రేక్షకుడికి బోర్ కొట్టకుండా చేయడంలో సినిమా విజయం సాధించిందనే చెప్పాలి.

