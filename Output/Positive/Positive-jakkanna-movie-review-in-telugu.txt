హీరో సునీల్‌నే ఈ సినిమాకు ఓ హైలైట్‌గా చెప్పుకోవచ్చు. మొదట్నుంచీ చివరివరకూ సినిమాను అంతా తన భుజాలపై మోసే ప్రయత్నం చేశాడు. డ్యాన్సులు, ఫైట్లు, కామెడీ.. ఇలా కమర్షియల్ హీరో ప్రయత్నాలన్నీ ఎప్పట్లానే బాగానే చేశాడు. ఇక మన్నారా చోప్రా నటన పరంగా ఫర్వాలేదనిపించింది. పాటల్లో, కొన్ని సన్నివేశాల్లో వీలైనంత అందాల ప్రదర్శన చేసింది. మన్నారా చోప్రా నుంచి ఈ అంశాలనే కోరి వచ్చేవారికి ఇదో ప్లస్ పాయింట్.

ఇక 30 ఇయర్స్ ఇండస్ట్రీ పృథ్వీ చేసిన కామెడీ బాగుంది. సెకండాఫ్‌లో పోలీసాఫీసర్ కట్టప్ప పాత్రలో పృథ్వీ, నందమూరి నటసింహం బాలకృష్ణను ఇమిటేట్ చేస్తూ చెప్పిన డైలాగ్స్ బాగా ఆకట్టుకున్నాయి. విలన్‌గా నటించిన కబీర్ సింగ్ కూడా బాగానే చేశాడు. సినిమా పరంగా చూసుకుంటే, సెకండాఫ్‌లో ట్విస్ట్ రివీల్ అయ్యాక ఒక ఇరవై నిమిషాల ఎపిసోడ్‌ను ప్లస్ పాయింట్‌గా చెప్పుకోవచ్చు. సప్తగిరి మాస్ కామెడీ అక్కడక్కడా నవ్వించింది.

