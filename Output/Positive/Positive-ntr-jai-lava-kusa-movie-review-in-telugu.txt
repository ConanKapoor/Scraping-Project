సినిమాకు ప్రధాన బలం తారక్ నటనే.  మూడు పాత్రల్లోను ఆయన నటించిన తీరు అద్బుతమనే చెప్పాలి.  వేషం, భాష, వ్యక్తిత్వం చివరికి శరీరం కదిలే వేగంలో కూడా మూడు పాత్రల్లోనూ మూడు విధాలుగా పెర్ఫార్మ్ చేసి స్పష్టమైన తేడా కనబడేలా నటించాడాయన.  ఇదే కథలో ఆయన గనుక లేకపోతే కలగాపులగంగా మారి సినిమా మొత్తం తలకిందులయ్యేదనడంలో ఎలాంటి సందేహం లేదు. అంతటి టిపికల్ వేరియేషన్స్ ను తారక్ తన నటనతో అరటిపండు వలచినంత స్పష్టంగా కళ్ళ ముందు ఆవిష్కరించాడు.  కొన్ని సన్నివేశాల్లో ముగ్గురూ ఒకేలా ఉన్నా కేవలం ఎన్టీఆర్ ఆహార్యాన్ని బట్టే ముగ్గురిలో ఎవరు ఎవరో చెప్పేయవచ్చు.  అంత పర్ఫెక్షన్ చూపించాడు తారక్.  కేవలం అభిమానులకే కాక అన్ని వర్గాల ప్రేక్షకులకు ఆయన నటన నచ్చుతుంది.  

ఇక దర్శకుడు బాబీ విషయానికొస్తే ఆయన రాసుకున్న లైన్, కొంత కథనం బాగానే ఉన్నాయి.  జై తో పాటు కొంచెం చిలిపితనం కలిగిన కుశ, బెరుకుతనం, నిజాయితీ ఉన్న లవ కుమార్ పాత్రల్ని కూడా బాగానే రాసుకున్నాడు.  మూడింటిలో వేటికీ అన్యాయం జరగకుండా చూసుకున్నాడు.  ఇక తీసిన విధానం చూస్తే ఫస్టాఫ్ మొత్తాన్ని లవ, కుశ పాత్రల మీద కొంత సరదాగా నడుపుతూ ఇంటర్వెల్ లో జై పాత్రను ప్రవేశపెట్టి మంచి బ్రేక్ ఇచ్చాడు.  అలాగే సెకండాఫ్లో ముగ్గురు అన్నదమ్ముల మధ్య నడిపిన ఎమోషనల్ సన్నివేశాలు కూడా బాగున్నాయి.  జై పాత్ర ఎలివేషన్, ఫైట్స్ మాస్ ఆడియన్సుకి నచ్చుతాయి.  రాశీఖన్నా కొంత ప్రాముఖ్యత ఉన్న పాత్రలో అందంగా కనిపిస్తూ మెప్పించింది.

