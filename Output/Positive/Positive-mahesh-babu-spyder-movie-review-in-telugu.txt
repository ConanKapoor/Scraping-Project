సినిమాకు ప్రధాన ప్లస్ పాయింట్ దర్శకుడు మురుగదాస్ ఎంచుకున్న కథాంశం. మనిషిలో కొంత స్థాయిలో మాత్రమే ఉండే పైశాచికత్వం స్థాయిని మించి పెరిగిపోతే ఆ మనిషి మృగంలా ఎలా మారతాడు, ఏం చేస్తాడు, అతను సమాజానికి ప్రమాదంలా ఎలా పరిణమిస్తాడు అనే అంశాలని చాలా బాగా చూపించారాయన. సినిమా చూస్తున్నంత సేపు దర్శకుడు ఎంచుకున్న కథాంశం బాగుందనే ఆలోచన స్ఫురణకు వస్తూనే ఉంటుంది. మంచి కథతో పాటే మురుగదాస్ ఇచ్చిన ప్రస్తుత సమాజానికి అవసరమైన మంచి సందేశం కూడా వాస్తవానికి దగ్గరగా ఉండి ఆకట్టుకుంది.

ఇక ఆయన కథను చెప్పిన తీరు కూడా ఆకట్టుకుంది. ముఖ్యంగా ఫస్టాఫ్లో విలన్ పాత్రను ఎస్టాబ్లిష్ చేయడం, అతనెందుకు అలా తయారయ్యాడు, అతని ప్రవర్తన ఎలా ఉంటుంది అనే విషయాల్ని స్ట్రైకింగా చూపించారు. వాటికి తోడు ఆ పాత్రలో ఎస్.జె సూర్య వంటి నటుడ్ని ఎంచుకుని సినిమాకు మరింత బలాన్ని చేకూర్చారు. ఎస్.జె. సూర్య భిన్నమైన సైకిక్ పాత్రకు తన నటనతో ప్రాణం పోశాడు. మహేష్ కి అతనికి మధ్య నడిచే సంభాషణలు, పోరాట సన్నివేశాలు బ్రిలియంట్ గా ఉన్నాయి. ఈమధ్య కాలంలో వచ్చిన విలన్ పాత్రల్లో ఇదే గొప్పదని చెప్పొచ్చు.

అలాగే హీరో మహేష్ బాబు కూడా రెగ్యులర్ స్టార్ హీరోలా కాకుండా కథకు ప్రాధాన్యమిచ్చి సినిమా చేయడం బాగుంది. సినిమా మొత్తంలో ఒక ఇంటెలిజెంట్ పాత్రలానే కదులుతూ, నటనతో ఆకట్టుకుని సినిమాకు తన వంతు చేయాల్సిందంతా చేశాడు. ఇక సెకండాఫ్లో వచ్చే హెవీ యాక్షన్ ఎపిసోడ్స్ ఆకట్టుకున్నాయి. అలాగే హారీస్ జైరాజ్ సంగీతం యావరేజ్ గానే ఉన్నా కీలక సన్నివేశాల్లోని బ్యాక్ గ్రౌండ్ స్కోర్ భిన్నంగా ఉండి ఆకట్టుకుంది.

