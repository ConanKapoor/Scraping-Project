మహేష్ లాంటి సూపర్ స్టార్‌తో, కమర్షియల్ సినిమా హంగులను ఏమాత్రం పట్టించుకోకుండా, ఓ కథ చెప్పాలన్న దర్శకుడు శ్రీకాంత్ అడ్డాల సాహసాన్నే ఈ సినిమాకు అన్నింటికీ మించిన ప్రధానమైన అనుకూలాంశంగా చెప్పుకోవాలి. నలుగురికి మంచి పంచుతూ, అందరితో కలిసిమెలిసి ఉండడమనే ప్రధానాంశాన్ని సినిమా కథలో అంతర్లీనంగా చెప్పిన విధానం గురించి ఎంత చెప్పినా తక్కువే! ఇక మానవ సంబంధాలను, ఉమ్మడి కుటుంబంలోని ఆలోచనా విధానాలు, భావోద్వేగాలను శ్రీకాంత్ అడ్డాల తనదైన ముద్ర కనిపించేలా చెప్పిన విధానం కూడా చాలా బాగుంది.

ఇక సూపర్ స్టార్ మహేష్ ఎప్పట్లానే ఈ సినిమాకు ప్రధాన బలంగా నిలబడి, సినిమాను తన చరిష్మాతో ముందుకు నడిపించాడు. ఇలాంటి ఒక కథను తన స్టార్ స్టేటస్ గురించి ఆలోచించకుండా, నిజాయితీగా కథకే కట్టుబడి ఉంటూ చేయడమనేది మహేష్ ఈ సినిమా విషయంలో సాధించిన పెద్ద విజయంగా చెప్పుకోవచ్చు. నటనలో మహేష్‌ స్థాయి ఏంటన్నది ఇప్పటికే చాలా సినిమాలు ఋజువుచేయగా, బ్రహ్మోత్సవం కూడా ఇదే అంశాన్ని మరోసారి బలంగా ఋజువుచేస్తూ, ఆయన స్థాయి మరింత ఎత్తుకు తీసుకెళ్ళింది. ఇక సమంత తన పాత్రలో ఒదిగిపోయి నటించింది. 

మహేష్-సమంతల కాంబినేషన్‌లో వచ్చే జర్నీ బాగుంది. ఇక కాజల్‍ ఈ సినిమాలో తాను ఇంతకుముందెప్పుడూ చేయని తరహా పాత్రలో చూపిన ప్రతిభ చాలా బాగుంది. మహేష్-కాజల్‌ల ప్రేమకథ కూడా సహజంగా ఉంది. ఇక ప్రణీతది చిన్న పాత్రైనా బాగా చేసింది. రావు రమేష్ గురించి ఇక్కడ ప్రత్యేకంగా ప్రస్తావించుకోవాలి. కథను బలంగా ప్రభావితం చేసే పాత్రలో ఆయన నటన కట్టిపడేసేలా ఉంది. సత్యరాజ్ ఓ బలమైన పాత్రలో సినిమాకు నిండుతన తెచ్చారు. ఇక రేవతి, జయసుధ, నరేష్, తులసి, వెన్నెల కిషోర్, తనికెళ్ళ భరణి.. ఇలా సినిమాలో కీలక పాత్రల్లో నటించిన వారంతా తమ నటనతో ఆకట్టుకుంటారు. అక్షర అనే ఓ నాలుగేళ్ల పాప పాత్రను ఓ రెండు సన్నివేశాల్లో కథకు ఉపయోగపడేలా వాడిన విధానం బాగుంది.

సినిమా పరంగా చూసుకుంటే… అసలు కథను పరిచయం చేయడం, మహేష్-సమంతల జర్నీ నేపథ్యంలో వచ్చే సన్నివేశాలు, కుటుంబమంతా కలిసి ఓ పండగలా జీవితాల్ని ఆస్వాధించడం, అదిరిపోయే ఇంటర్వెల్ బ్యాంగ్, మహేష్-కాజల్‍ల రొమాన్స్, క్లైమాక్స్ లాంటివి ప్రధాన అనుకూలాంశాలుగా చెప్పుకోవచ్చు.

