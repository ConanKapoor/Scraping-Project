ఈ సినిమాకు మేజర్ ప్లస్‌పాయింట్ అంటే అతి సాధారణమైన కథను వీలైనన్ని ఎక్కువ సబ్‌ప్లాట్స్‌తో నడిపించడం గురించి చెప్పుకోవచ్చు. శీనుగాడి లవ్‌స్టోరీకి ఒక అర్థం తీసుకురావడానికి ఈ రకరకాల సబ్‌ప్లాట్స్ బాగా ఉపయోగపడ్డాయి. సినిమా మొత్తాన్నీ చాలావరకు కామెడీ సన్నివేశాలతో చెప్పించే ప్రయత్నం చేయడం మూలాన చివరివరకూ సినిమా సరదా సరదాగా సాగిపోతుంది. ఈ కామెడీయే సినిమాను చాలా చోట్ల కాపాడుతుందంటే అతిశయోక్తి కాదు. నయనతార-ఉదయనిధిల మధ్యన వచ్చే లవ్ సీన్స్ బాగున్నాయి.

హీరో ఉదయనిధి స్టాలిన్ తన పాత్ర పరిధి మేరకు బాగానే నటించాడు. ఎక్కువ సబ్‌ప్లాట్స్‌తో నడిచే సినిమా కావడంతో సినిమాను తన భుజాలపైనే మోసే బాధ్యతలు లేకపోవడం మూలాన చలాకీగా చేసేశాడు. నయనతార ఎప్పట్లానే బాగా నటించడంతో పాటు పాత్ర పరిధిమేర పద్ధతిగా కనిపిస్తూ, పాటల్లో గ్లామరస్‌గా కనిపించింది. ఇక సంతానం కామెడీ గురించి ప్రత్యేకంగా చెప్పుకోవాలి. సినిమా ఆసాంతం నడిచే ఈ పాత్ర నవ్వుతూ, నవ్విస్తూ సాగిపోతుంది.

ఇక సినిమా పరంగా చూసుకుంటే.. ఫస్టాఫ్ మొత్తం హీరో, హీరోయిన్ చుట్టూ తిరిగే సరదా సరదా సన్నివేశాలతో కూల్‌గా సాగిపోతుంది. ఈ పార్ట్‌లో పెద్దగా కథేమీ చెప్పలేదు. సెకండాఫ్‌లో మాత్రం సినిమాను చాలా చోట్ల ఎమోషనల్ అంశాల వైపు మళ్ళించి అసలు కథలోకి మళ్ళించే ప్రయత్నం చేశారు. పూర్తి కామెడీ కోరుకునే వారికి ఫస్టాఫ్ బాగా నచ్చుతుంది. మంచి ఎమోషన్ కోరేవారికి సెకండాఫ్‌ నచ్చుతుంది.

