‘మనం’ సినిమాకి మొట్టమొదటి హీరో లెజెండ్రీ నటుడు స్వర్గీయ అక్కినేని నాగేశ్వరరావు. ఆయన ఈ వయసులో కూడా నాగార్జున, నాగ చైతన్యని మించిన నటనని, డైలాగ్ డెలివరీని చూపించడం అనిర్వచనీయం అని చెప్పాలి. ముఖ్యంగా చై చైతన్య అని చెప్పే సీన్స్ లో, మందు తాగే ఎపిసోడ్ లో ఆయన పెర్ఫార్మన్స్ గురించి మాటల్లో చెప్పలేం. ఎఎన్ఆర్- నాగ చైతన్య కెమిస్ట్రీ సూపర్బ్.

ఇక ఆయన తర్వాతి తరం హీరో నాగార్జున విషయానికి వస్తే నాగేశ్వరరావు పాత్రలో చిన్నపిల్లాడిలా, అమాయకుడిలా సూపర్బ్ గా నటించారు. అలాగే ఫ్లాష్ బ్యాక్ లో వచ్చే పల్లెటూరి సీతారామ్ పాత్రలో నటించడం కన్నా జీవించాడని చెప్పాలి. ఇక మిగిలిన మన యంగ్ హీరో నాగ చైతన్య నటనలో ఎంతో ఎంతో పరిపక్వతని చూపారు. ముఖ్యంగా నాగార్జున పాత్రలో అందరూ ఓ సరికొత్త నాగ చైతన్యని చూస్తారు. తన పాత్రలో ఎంతో వైవిధ్యాన్ని చూపించారు. నాగ చైతన్య ఎన్నడూ లేనతంగా తన కామెడీ టైమింగ్, డైలాగ్ డెలివరీతో ప్రేక్షకులను ఆకట్టుకున్నాడు.

సమంత చేసిన రెండు పాత్రల్లో ఒకటేమో హోమ్లీ గర్ల్, మరొకటేమో బబ్లీ గర్ల్. హోమ్లీ గర్ల్ పాత్రలో ఫ్యామిలీ ఆడియన్స్ ప్రేక్షకులను మెప్పిస్తే, బాబ్లీ గర్ల్ గా మరోసారి కుర్రకారు హృదయాన్ని కొల్లగొడుతుంది అనడంలో ఏ మాత్రం సందేహం లేదు. ఇక శ్రియ శరన్ కూడా రెండు పాత్రలు చేసింది. అందులో ఒకటి పల్లెటూరి అమ్మాయి అయితే మరొకటి సిటీలో పెరిగిన అచ్చ తెలుగమ్మాయి. రెండు వైవిధ్యమైన పాత్రల్లో శ్రియ నటన అద్భుతంగా ఉంది. శ్రియకి ఇది పర్ఫెక్ట్ రీ ఎంట్రీ అని చెప్పొచ్చు. ముఖ్యంగా చెప్పాల్సింది ఇద్దరు హీరోయిన్స్ చాలా గ్లామరస్ గా ఉంటారు.

సినిమా పరంగా హైలైట్స్ విషయానికి వస్తే ఎఎన్ఆర్ – నాగార్జున – నాగ చైతన్య మధ్య వచ్చే సీన్స్ అన్నీ అద్భుతం అని చెప్పాలి. అలాగే వీఇమధ్య కెమిస్ట్రీ కూడా అదుర్స్ అని చెప్పాలి. ఒకేసారి స్క్రీన్ పై ఆ ముగ్గురిని చూడటమే కళ్ళకు కనువిందు కలిగిస్తే వారి మధ్య జరిగే సీన్స్ లో ఒకరి మీద ఒకరు సెటైర్స్ వేసుకోవడం ప్రేక్షకుల మదిలో అమితానందాన్ని కలిగిస్తాయి. నాగార్జున – సమంత, నాగార్జున – నాగ చైతన్య మధ్య వచ్చే సీన్స్ కూడా ప్రేక్షకులను బాగా ఆకట్టుకుంటాయి.

సినిమాలో ప్రతి పాటా ఎంత పెద్ద హిట్ అయ్యిందో స్క్రీన్ పైన అంతకన్నా పెద్ద హిట్ అయ్యాయి. సినిమాలో ప్రతి పాత్రకి ఇచ్చిన జస్టిఫికేషన్ చాలా బాగుంది. సినిమాకి ఇంటర్వల్ ఎపిసోడ్, క్లైమాక్స్ ఎపిసోడ్ అప్పుడు ప్రేక్షకులు ఒకింత షాక్ కి గురవ్వడమే కాకుండా వాహ్ ఇరగదీశాడు రా అనుకుంటారు. అతిధి పాత్రలో కనిపించిన అమితాబ్ బచ్చన్, నీతూ చంద్ర తమ పాత్రలకు న్యాయం చేసారు. అలీ, ఎంఎస్ నారాయణ, పోసాని కృష్ణ మురళీ కొంతవరకూ నవ్వించారు.

లాస్ట్ బట్ నాట్ లీస్ట్ – అందరూ ఎంతగానో ఎదురు చూస్తున్న అక్కినేని అఖిల్ ఎంట్రీ, ఎవరూ ఊహించని విధంగా క్లైమాక్స్ లో రావడం సినిమాకి మేజర్ హైలైట్. 200 స్పీడ్ లో వెళ్తున్న బైక్ స్పీడ్ ఒక్కసారిగా డబుల్ అయితే ఎలా ఉంటుందో.. అదే రేంజ్ లో అఖిల్ రాగానే ‘మనం’ సినిమా హై రేంజ్ కి వెళుతుంది. అఖిల్ లుక్ అండ్ స్టైల్ సింప్లీ సూపర్బ్..సూపర్బ్…

