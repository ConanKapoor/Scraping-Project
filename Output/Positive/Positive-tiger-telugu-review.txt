ఈ సినిమాకు స్క్రీన్‌ప్లేను మేజర్ హైలైట్‌గా చెప్పుకోవచ్చు. కథగా చూస్తే ఓ ఫార్ములా కథలా కనిపిస్తుంది, కానీ ఆ కథ చుట్టూ ఎంచుకున్న నేపథ్యం, దాన్ని ఓ సినిమాగా ప్రెజెంట్ చేసిన విధానం కట్టిపడేస్తుంది. టైగర్, విష్ణుల ఎస్టాబ్లిషింగ్ సన్నివేశాలతోనే విష్ణు కోసం టైగర్ ఎంత దూరమైనా వెళ్ళగలడనే విషయాన్ని తెలియజేయడం, ఆ తర్వాత ఎక్కడో కాశీలో విష్ణు చావు బతుకుల మధ్య కథను మొదలుపెట్టడం, రెండు సస్పెన్స్ ఎలిమెంట్‌లను సెకండాఫ్‌కు వదిలిపెట్టడం ఇవన్నీ స్క్రీన్‌ప్లేలో సరిగ్గా ఒడిసిపట్టారు. స్నేహం, ప్రేమ, ఒక సామాజిక అంశం ఇలా మూడు అంశాలను ఒక ఫార్ములా కథకు కలిపి చెప్పడం బాగా ఆకట్టుకునే అంశం. అనవసర ఆర్భాటాలు లేకపోవడంతో సినిమా అంతా వేగంగా సాగిపోతుంది.

‘టైగర్‌’గా సందీప్ కిషన్ కట్టిపడేశాడనే చెప్పుకోవచ్చు. చూడటానికి సరదాగా కనిపించే పాత్రలోనే దాగి ఉన్న అసలైన భావోద్వేగాన్ని అద్భుతంగా పండించాడు. టైగర్ పాత్రను మలిచిన తీరు కూడా అందరూ అతడిని ప్రేమించేలా ఉంటుంది. విష్ణుగా రాహుల్ రవీంద్రన్ చాలా బాగా నటించాడు. ఇటు రొమాంటిక్ సన్నివేశాల్లో, అటు సీరియస్ సన్నివేశాల్లోనూ రాహుల్ తన మార్క్ యాక్టింగ్‌తో ఆకట్టుకుంటాడు.

సినిమా పరంగా చూసుకుంటే.. ఫస్టాఫ్ సరదా సరదాగా రెండు సస్పెన్స్ ఎలిమెంట్‌లను క్యారీ చేస్తూ ఆసక్తికరంగా గడిచిపోతుంది. ఇక సెకండాఫ్ పూర్తిగా ఎమోషనల్ జోన్‌లోకి వెళ్ళిపోతుంది. ఒక సామాజిక అంశం చుట్టూ అల్లుకున్న కథా నేపథ్యం, కథాంశం సెకండాఫ్‌లోనే వెలుగులోకి వస్తాయి. సినిమాకు ఏ పార్ట్ హైలైట్ అంటే రెండూ అని చెప్పొచ్చు. వినోదమే ప్రధానం అనేవారికి ఫస్టాఫ్, ఎమోషనల్‌గా ఓ నేపథ్యాన్ని, బలమైన అంశాన్ని కోరుకునే వారికి సెకండాఫ్ మేజర్ హైలైట్‌గా కనిపిస్తాయి.

