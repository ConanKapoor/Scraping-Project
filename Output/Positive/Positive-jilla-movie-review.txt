ముందుగా ఈ సినిమాకు మేజర్ హైలైట్ అంటే శివయ్య-శక్తిల మధ్యన ఏర్పడే బంధాన్ని, ఆ బంధంలో వచ్చే మార్పులను సినిమా మొదట్నుంచే ఒక్కో దశలో ఒక్కో రకంగా చూపుతూ రావడం గురించి చెప్పుకోవాలి. ప్రీ ఇంటర్వెల్, ఇంటర్వెల్ దగ్గరకొచ్చేసరికి శివయ్య-శక్తి విడిపోయే సందర్భం ఈ సినిమాకు హైలైట్‌గా నిలుస్తుంది. ముఖ్యంగా ప్రీ ఇంటర్వెల్‌లో వచ్చే ఎమోషనల్ సీన్ ఒకటి లేకపోతే ఈ సినిమాయే లేదు. కథ, కథనాలు కొత్తవి కాకపోయినా బలమైనవి కావడంతో సినిమా ఆద్యంతం మంచి ఊపులో దూసుకుపోతుంది. ఇక సెకండాఫ్‌లో వచ్చే చిన్న ట్విస్ట్ శివయ్య పాత్రపై వచ్చే ప్రతికూల ప్రభావాన్ని పూర్తిగా తుడిచేసేందుకు ఉపయోగపడింది. ఈ ట్విస్ట్ వల్లే ఒక ఔట్ అన్డ్ ఔట్ మాస్ సినిమాకు కావాల్సిన ఎనర్జీ, ఎండింగ్‌లకు ఆధారం లభించినట్లైంది.

నటీనటుల్లో అందరికంటే ముందుగా మోహన్ లాల్ గురించి చెప్పుకోవాలి. మోహన్ లాల్ ఓ మధ్య వయస్కుడైన రౌడీ షీటర్‌గా అద్భుతంగా నటించాడు. ముఖ్యంగా ఆయన లుక్, హావభావాలు సినిమాకు బలాన్ని ఇచ్చాయి. సినిమా డల్ అయిపోయిందన్న ప్రతీ సందర్భంలో మోహన్ లాలే నిలబెట్టాడు. ఇక విజయ్ ఎప్పట్లానే తనదైన స్టైల్లో నటిస్తూ పోయాడు. విజయ్‌కి బాగా అలవాటైన కొన్ని మాస్ సన్నివేశాల్లో బాగా ఆకట్టుకుంటాడు. ఇక వీరిద్దరూ కలిసి ఉన్న ప్రతీ ఫ్రేమ్ సినిమాకు నిండుతనాన్ని తెచ్చింది. తెలుగులో ఆమధ్య హీరోగా బ్యాక్‌బెంచ్ స్టూడెంట్ అనే సినిమా చేసిన మహత్ రాఘవేంద్ర, తెలుగులో ఈ మధ్య పాపులర్ అయిన విలన్ సంపత్‌లు ప్రీ క్లైమాక్స్ వరకూ పెద్దగా చేసిందేమీ లేదు. ప్రీ క్లైమాక్స్‌కి వచ్చే సరికి ఆ పాత్రలను అంతసేపు అలా ఎందుకొదిలేసారన్నది అర్థమవుతుంది. వారిద్దరూ తమ తమ పాత్రల్లో బాగానే నటించారు. ఇక హీరోయిన్ కాజల్ కొన్ని సన్నివేశాలు, పాటల్లో అందం, లుక్స్‌తో మెప్పించింది. బ్రహ్మనందం నవ్వించే ప్రయత్నం చేశారు.

సినిమా పరంగా చూసుకుంటే.. ఫస్టాఫ్ మొత్తం విజయ్-మోహన్ లాల్‌ల మధ్యన ఎమోషన్ చుట్టూనే తిరుగుతుంది. ప్రీ ఇంటర్వెల్, ఇంటర్వెల్ మేజర్ హైలైట్స్. ఇక సెకండాఫ్‌లో పోలీసాఫీసర్‌గా విజయ్ చూపే ప్రతాపం, కొన్ని మాస్ ఎలిమెంట్స్, ప్రీ క్లైమాక్స్ ట్విస్ట్‌లతో సాగిపోతుంది. ఒక మాస్ మసాలా సినిమాకు ఏర్పరచుకున్న ఫార్మాట్ చుట్టూ తిరిగే కథ కావడంతో ఆ ప్రకారంగా ఫస్టాఫ్, సెకండాఫ్‌లలో దేనికదే ప్లస్ పాయింట్!

