ఈ సినిమాకు మేజర్ ప్లస్ పాయింట్ అంటే ఒక లవ్‌స్టోరీని వీలైనంత కొత్తగా, కమర్షియల్ టచ్ ఇస్తూ చెప్పిన విధానం గురించి చెప్పుకోవచ్చు. ఫస్టాఫ్‌లో కృష్ణ, మహాలక్ష్మిల మధ్యన వచ్చే లవ్ ట్రాక్ చాలా కొత్తగా ఉంది. ప్రేమకథలో ఇలాంటి ఒక కొత్త యాంగిల్‌ను పరిచయం చేయడంతో పాటు, అందులో ఉన్న ఫన్‌ను సరిగ్గా పండించారు. ఇక ఒక ఊర్లో రెండు కుటుంబాల మధ్యన జరిగే ఫ్యాక్షన్ గొడవలు, ఈ గొడవకు పిల్లల కిడ్నాప్, మాఫియా కనెక్షన్, దానిచుట్టూ తిరిగే ఓ ప్రేమకథ.. ఇలా ఇన్ని అంశాలను మేళవిస్తూ ఒక కథ చెప్పిన విధానంలో పుట్టుకొచ్చే సహజత్వంగా సాగిపోయే ఫన్, అద్భుతమైన ఎమోషన్ లాంటివి ఫస్టాఫ్‌కు ఒక అందాన్ని, అర్థాన్ని తెచ్చిపెట్టాయి. సెకండాఫ్‌లో ముగ్గురు పిల్లలతో కలిసి హీరో పాత్ర చేసే ఓ ఎమోషనల్ జర్నీ బాగుంది. ‘కృష్ణగాడి వీర ప్రేమ గాథ’ అన్న టైటిల్ సినిమాకు మంచి అర్థాన్నిచ్చింది. ప్రీ క్లైమాక్స్‌, క్లైమాక్స్ పార్ట్‌లో కమర్షియల్ అంశాలతో కథను నడిపిస్తూనే, చెప్పాలనుకున్న సెన్సిబుల్ పాయింట్‌ను దర్శకుడు సరిగ్గా చెప్పగలిగాడు.

ఇక నటీనటుల విషయానికి వస్తే ఎప్పట్లానే నాని తనదైన బ్రాండ్ యాక్టింగ్‌తో కట్టిపడేశాడు. ఎలాంటి డైలాగునైనా ఒక సెపరైట్ స్టైల్‌లో చెప్పడంలో దిట్ట అనిపించుకున్న నాని, యాక్టింగ్ పరంగా మరోసారి తానేంటో నిరూపించుకున్నాడు. కావాల్సినంత ఎంటర్‌టైనింగ్‌గా సాగుతూనే ఉండే అతడి క్యారెక్టర్‌లో ఉన్న ఎమోషన్‌ను కూడా అద్భుతంగా పండించాడు. ఇక ఈ సినిమాతో హీరోయిన్‌గా పరిచయం అయిన మెహ్రీన్.. అందం పరంగా, అభినయం పరంగా బాగా నటించింది. ముఖ్యంగా కొన్ని చోట్ల క్యూట్ ఎక్స్‌ప్రెషన్స్ పలికించడంలో మెహ్రీన్ ప్రతిభను మెచ్చుకోవచ్చు. వీరిద్దరిదీ ఒక ఎత్తైతే కీలక పాత్రల్లో నటించిన ముగ్గురు చిన్నారులు బేబి నయన, మాస్టర్ ప్రదమ్, బేబి మోక్షలు కట్టిపడేశారు. నాని-సత్యం రాజేష్‌ల కాంబినేషన్‌లో వచ్చే సన్నివేశాలు బాగా నవ్విస్తాయి. సంపత్ రాజ్, బ్రహ్మాజీ, పృథ్వీ రాజ్, మురళీ శర్మ.. ఇలా ప్రధాన పాత్రలంతా సినిమాకు మరింత బలాన్ని తెచ్చారు. క్యాస్టింగ్ పరంగా ఈ సినిమాకు వంక పెట్టలేం.

ఇక సినిమా పరంగా చూసుకుంటే ఫస్టాఫ్ మొత్తం ఎంటర్‌టైనింగ్‌గా సాగిపోతూ బాగా ఆకట్టుకుంటుంది. ప్రీ ఇంటర్వెల్, ఇంటర్వెల్ ట్విస్ట్‌లు చాలా బాగున్నాయి. సెకండాఫ్‌లో పిల్లలతో కలిసి నాని చేసే జర్నీ, ప్రీ క్లైమాక్స్, క్లైమాక్స్‌లలో ఎమోషన్ బాగున్నాయి.

