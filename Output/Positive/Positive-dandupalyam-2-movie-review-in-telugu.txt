దండుపాళ్యం మొదటి భాగంలో గ్యాంగ్ మొత్తం హత్యలు, దోపిడీలు చేస్తూ అందరినీ బయపెట్టడాన్ని, పోలీసులు నానా తిప్పలు పడి వాళ్ళను పట్టుకోవడాన్ని చూపించి దండుపాళ్యం పేరు చెబితేనే కరుడుగట్టిన హంతకులు గుర్తొచ్చేలా చేసిన దర్శకుడు శ్రీనివాస్ రాజు ఈ రెండవ భాగంలో మాత్రం వాళ్ళసలు ఆ నేరాలు చేశారా చేయలేదా, పోలీసులే తప్పుడు సాక్ష్యాలతో వాళ్ళను ఇరికించారా అనే అనుమానాన్ని రేకెత్తించి ఆరంభంలోనే సినిమాపై మంచి ఆసక్తి కలిగేలా చేశారు.

అలాగే సంజన, పూజ గాంధీ, రవి శంకర్, మార్కండ్ దేశ్ పాండే, రవి కాలే వంటి నటీనటులు చాలా సహజంగా నటించి సినిమాకు ఒళ్ళు గగుర్పొడిచే అనుభూతిని తీసుకొచ్చారు. ముఖ్యంగా పోలీసులు అమాయకులైన ఆ 12 మంది చేత చేయని తప్పును ఒప్పించడానికి చేసే ఇంటరాగేషన్ సన్నివేశాలు, డబ్బు, నా అనే వాళ్ళు లేని అభాగ్యులు పడే కష్టాలను చూపించిన విధానం చాలా రియలిస్టిక్ గా అనిపించాయి.

