ఈ సినిమాకు అతిపెద్ద ప్లస్ పాయింట్ అంటే ఎంతో క్లారిటీతో పక్కాగా రాసుకున్న స్క్రిప్ట్ అనే చెప్పాలి. చెప్పుకోవడానికి చాలా చిన్నదిగా, సింపుల్‌గా కనిపించే కథనే సినిమాగా మలచడంలో స్క్రీన్‌ప్లేతో చేసిన మ్యాజిక్ గురించి ఎంత చెప్పినా తక్కువే. మొదటి ముప్పై నిమిషాలు ఒకే కథను రెండు కోణాల్లో చెప్పడం, ఆ తర్వాత మళ్ళీ అదే కథను దర్శకుడి కోణంలో మొదలుపెట్టడం ఇవన్నీ చాలా ఫ్రెష్ ఫీలింగ్ తెచ్చిపెట్టాయి. నారా రోహిత్, నాగ శౌర్య, రెజీనా ఈ ముగ్గురి మధ్యన వచ్చే సన్నివేశాలు కూడా చాలా కొత్తగా ఉన్నాయి. సెకండాఫ్‌లో నారా రోహిత్, నాగ శౌర్యల మధ్యన వచ్చే సన్నివేశాలు కథకు మంచి అర్థాన్ని తెచ్చిపెట్టాయి. సినిమా ఆద్యాంతం డైలాగులతో, సన్నివేశాల్లో వచ్చే కన్ఫ్యూజన్‌తో పుట్టించిన కామెడీ కట్టిపడేసేలా ఉంది.

నారా రోహిత్ తన పాత్రలో ఒదిగిపోయి నటించాడు. లుక్స్ విషయంలో అక్కడక్కడా తేలిపోయినా, నటన పరంగా మాత్రం బాగా ఆకట్టుకున్నాడు. అతడి డైలాగ్ డెలివరీ కూడా ఫస్టాఫ్‌లో చాలా బాగుంది. నాగ శౌర్య యువహీరోల్లో ఎప్పటికప్పుడు తానంటూ ఒకడిని ఉన్నానని తన నటనతో ఉనికి చాటుకుంటూనే ఉన్నాడు. ఈ సినిమాలోనూ శౌర్య అన్నివిధాలా ది బెస్ట్ అనిపించే నటన ప్రదర్శించాడు. ఇక వీరిద్దరూ కలిసి కనిపించిన ప్రతిసారీ చూడడానికి చాలా బాగుంది. కథను మలుపు తిప్పే పాత్రలో రెజీనా కూడా చాలా బాగా ఆకట్టుకుంది. ఈ ముగ్గురి పాత్రలూ ఎక్కడా స్థాయిని దాటకుండా, సింపుల్‌గా ఉండడం అన్నింటికంటే బిగ్గెస్ట్ ప్లస్.

సినిమా పరంగా చూసుకుంటే ఫస్టాఫ్, సెకండాఫ్ వేటికవే ఒక ప్రత్యేకమైన ఎమోషన్‌తో నడిచాయి. ఇందులో ఇంటర్వెల్ బ్లాక్, మొదటి ముఫ్పై నిమిషాల పాటు సాగే సరికొత్త నెరేషన్, క్లైమాక్స్ లాంటివి హైలైట్స్‌గా చెప్పొచ్చు.

