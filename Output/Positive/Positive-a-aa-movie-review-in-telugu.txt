సున్నితమైన భావోద్వేగాలను, ప్రేమకథల్లో ఉండే కన్ఫ్యూజన్‍ను చాలా తెలివిగా చెప్పడంలో త్రివిక్రమ్ చూపిన ప్రతిభనే ఈ సినిమాకు అన్ని విధాలా ప్రధాన అనుకూలాంశంగా చెప్పుకోవాలి. ఒక పూర్తి స్థాయి ప్రేమకథలో, కుటుంబ బంధాలను కలిపి చెప్పడానికి ఏయే అంశాలు అవసరమో వాటన్నింటినీ త్రివిక్రమ్ పొందిగ్గా పొందుపర్చిన విధానం అబ్బురపరుస్తుంది. ముఖ్యంగా త్రివిక్రమ్‍లోని రచయిత ఎప్పటికప్పుడు ఆశ్చర్యపరచే స్థాయిలోనే ఉంటాడు. ఈ సినిమాలో క్లైమాక్స్‌లో ఈశ్వరి చెప్పే చిన్న డైలాగ్ కానీ, ఇంటర్వెల్‍లో సమంత పాయింట్ ఆఫ్ వ్యూలో అసలు కథను పరిచయం చేయడం కానీ, ఇలాంటివి రచయితగా త్రివిక్రమ్ చేసిన మ్యాజిక్కే!

 ఇక మొదట్నుంచీ, చివరివరకూ ఈ సినిమాలో వచ్చే సన్నివేశాలన్నీ నవ్విస్తూనో, కదిలిస్తూనో, ఏదో ఒక భావోద్వేగాన్ని బలంగా స్పృశిస్తూనో సాగుతూ ఆద్యంతం ఒక ప్రయాణం చూసిన అనుభూతిని కలిగిస్తాయి. ఇది ఈ సినిమాకు రిపీట్ వ్యాల్యూ తెచ్చే అంశంగా చెప్పుకోవచ్చు.  సినిమా పరంగా చూస్తే, ఈ సినిమాలో ఇంటర్వెల్, క్లైమాక్స్, రావు రమేష్ నేపథ్యంలో సాగే ఉపకథ.. వీటిని హైలైట్స్‌గా చెప్పుకోవచ్చు.

నటిగా సమంత ఈ సినిమాతో తన స్థాయిని ఎక్కడికో తీసుకెళ్ళిపోయిందనే చెప్పాలి. ముఖ్యంగా కొన్ని చిన్న చిన్న ఎమోషన్స్ పండించడంలో సమంత చూపిన ప్రతిభ కట్టిపడేసేలా ఉంది. నితిన్, ఈ సినిమాలో కెరీర్ బెస్ట్ నటన ప్రదర్శించాడు. ఒక ఎగువ మధ్యతరగతి కుటుంబంలో, బాధ్యతలు మోయాల్సిన పరిస్థితుల్లోని ఓ యువకుడిగా నితిన్ నటన చాలా బాగుంది. ఇక రావు రమేష్ గురించి ఎంత చెప్పినా తక్కువే! ఓ పాత్రతో సినిమాకు స్థాయి తేవాలంటే ఆ పాత్రతో పాటు, అందులో నటించిన నటుడికి కూడా ఆ స్థాయి తీసుకొచ్చేటంత విషయం ఉండాలి. రావు రమేష్ ఈ విషయంలో తెలుగు సినిమాకు దొరికిన మంచి నటుల్లో ఒకరని చెప్పొచ్చు. మళయాలి భామ అనుపమ పరమేశ్వరన్ చూడముచ్చటగా ఉంది. స్క్రీన్‍పై అనుపమ కనిపించినప్పుడల్లా కళ్ళుతిప్పుకోనివ్వనంత అందంగా, తెలివిగా నటించింది. నరేష్, నదియా, ప్రవీణ్, ఈశ్వరి.. ఇలా అందరూ తమ పాత్ర పరిధిమేర బాగా నటించారు. 

