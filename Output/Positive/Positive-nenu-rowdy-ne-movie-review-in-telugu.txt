ఈ సినిమాకు మేజర్ ప్లస్ పాయింట్ అంటే ఒక సాధారణ రివెంజ్ కథను, ఎప్పుడూ చూడనంత కొత్తగా, ఆద్యంతం నవ్విస్తూ చెప్పిన విధానం గురించి చెప్పుకోవచ్చు. పండు ఒక కథ విని రౌడీ అవ్వాలనుకోవడంతో మొదలయ్యే కొత్తదనం చివరివరకూ చాలాచోట్ల కనిపిస్తూ ఓ ఫ్రెష్ ఫీలింగ్ కలిగిస్తుంది. పండు, కాదంబరిల పరిచయం, వారిద్దరి మధ్య ప్రేమ పుట్టడం, ఆ తర్వాత కాదంబరి పగ కోసం పండు వేసే ప్లాన్స్ అన్నీ చాలా కొత్తగా ఉండడంతో పాటు బాగా నవ్విస్తాయి. ఈ తరహా కామెడీ తెలుగులో చాలా అరుదుగా మాత్రమే వచ్చిందని చెప్పొచ్చు.

ఇక హీరో విజయ్ సేథుపతి సినిమాకు ఓ ప్రధాన బలంగా నిలిచాడు. కామెడీ సన్నివేశాల్లో టైమింగ్‌తో పాటు ఎమోషనల్ సన్నివేశాల్లోనూ బాగా ఆకట్టుకున్నాడు. ఇక నయనతార ఈ సినిమాకు మేజర్ హైలైట్స్‌లో ఒకరుగా చెప్పుకోవచ్చు. పూర్తి వినికిడి సమస్యతో ఉన్న యువతిగా నయనతార యాక్టింగ్ కట్టిపడేస్తుంది. తమిళంలో పాపులర్ నటుడు, దర్శకుడు అయిన పార్తిబన్ విలన్‌ అనే పేరుకి కొత్తదనం వచ్చేలా బాగా నటించాడు. విలన్ పాత్ర చిత్రణ కూడా చాలా కొత్తగా ఉంది.

సినిమా పరంగా చూసుకుంటే ఫస్టాఫ్‌ మొత్తం రకరకాల ఉపకథలు, పాత్ర కోణాలను ప్రవేశపెడుతూ ఆద్యంతం నవ్విస్తూ, కొంత ఎమోషనల్ జోన్‌లోకి మళ్ళిస్తూ పకడ్బందీగా ఉంది. ప్రీ ఇంటర్వెల్, ఇంటర్వెల్ బ్లాక్స్ బాగున్నాయి. ఇక సెకండాఫ్‌లో సింగిల్‌పాయింట్‌తో నడిచే కథలో ప్రీ క్లైమాక్స్, క్లైమాక్స్‌లను హైలైట్స్‌గా చెప్పుకోవచ్చు.

