ఈ సినిమాకు మేజర్ ప్లస్ పాయింట్ అంటే ఫస్టాఫ్ నెరేషన్ అనే చెప్పుకోవాలి. తండ్రంటే విపరీతమైన ప్రేమ ఉండే హీరో నేపథ్యంలో వచ్చే సన్నివేశాలు, గజ అన్న రౌడీతో హీరో ఫ్రెండ్‌షిప్ ఇలా వీటన్నింటినీ ఒక కొత్తదనమున్న స్క్రీన్‍ప్లేతో చెప్పిన విధానం కట్టిపడేసేలా ఉంది. ఇక ఇంటర్వెల్ బ్లాక్ కూడా అదిరిపోయేలా ఉంది. మొదట్నుంచీ చివరివరకూ కామెడీ ఎక్కడా తగ్గకుండా చూసుకోవడం కూడా బాగుంది. ఆ కామెడీ కోసం సెపరేట్ ట్రాక్స్ పెట్టకుండా అసలు కథలోనే తెలివిగా కామెడీని పండించిన విధానం బాగుంది. అదేవిధంగా ఒక ప్రభుత్వ ఉద్యోగి నిజాయితీగా పనిచేయడం సమాజానికి ఎంత అవసరమో తెలిపేలా వచ్చే సోషల్ మెసేజ్ కూడా బాగుంది. సెకండాఫ్‌లో హీరో, అతడి తండ్రి మధ్యన వచ్చే సన్నివేశాలు ఎమోషనల్‌గా ఉంటూ బాగా ఆకట్టుకున్నాయి.

హీరో రామ్ తన ఎనర్జీతో మరోసారి కట్టిపడేశాడు. కామెడీ, యాక్షన్, డ్యాన్స్.. ఎక్కడా తగ్గకుండా రామ్ సినిమాను తన భుజాలపై నడిపించాడు. ముఖ్యంగా పంచ్ డైలాగ్స్ విషయంలో ఎప్పట్లానే అదరగొట్టాడు. రాశిఖన్నా క్యూట్‌గా బాగా చేసింది. కొన్నిచోట్ల అందాలతో కనువిందు చేస్తూ కూడా ఆకట్టుకుంది. ఇక రావు రమేష్‌ను ఈ సినిమాకు ఓ ప్రధాన బలంగా చెప్పుకోవాలి. ఎలాంటి పాత్రనిచ్చినా తన ప్రెజెన్స్‌తో సినిమానే మరోస్థాయికి తీసుకెళ్ళగలనని రావు రమేష్ ఈ సినిమాతోనూ ఋజువుచేశాడు. కామెడీకి కామెడీ పండిస్తూనే విలన్‌గా రావు రమేష్ కట్టిపడేశాడు. ఒక హుందా పాత్రలో సత్యరాజ్ తన స్థాయికి తగ్గ నటన ప్రదర్శించాడు. ఇక మురళి శర్మ తన స్టైల్ నటనతో ఆకట్టుకున్నాడు.

