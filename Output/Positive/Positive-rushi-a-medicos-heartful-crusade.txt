ఋషి పాత్రలో నటించిన అరవింద్ కృష్ణ మంచి పరిణతి కూడిన నటన ప్రదర్శించాడు. అతని గత చిత్రాల కంటే ఈ చిత్రంలో బాగా నటించాడు. క్లైమాక్స్ ముందు పార్టీ సన్నివేశంలో బాగా నటించాడు. ఋషి పాత్రకు అతికినట్లు సరిపోయాడు. అతని పాత్ర డిజైన్ చేసిన విధానం కూడా బావుండటంతో ప్రేక్షకులు ఆ పాత్రకు కనెక్ట్ అయిపోతారు. ఋషి ప్రియురాలు పూజ పాత్రలో నటించిన సుప్రియ శైలజ తెలుగులో మొదటి సినిమా అయినా బాగా నటించింది. గ్లామర్ కి ప్రాధాన్యం ఉన్న పాత్ర కాకుండా నటనకి స్కోప్ ఉన్న పాత్ర ఎంచుకోవడం అభినందనీయం. ఆమె అందంగా కూడా ఉంది. గుండె జబ్బుతో బాధపడే కార్తీక్ గా నటించిన గౌరవ్ కూడా బాగా నటించాడు. సాల్మన్ తో చేసిన సన్నివేశాల్లో బాగా నవ్వించాడు. సీనియర్ హీరో అయిన సురేష్ నెగటివ్ పాత్రలో లక్ష్మిపతిగా బాగా చేసాడు. హీరో స్నేహితులుగా చేసిన నరసింహ రాజు, సాల్మన్ బాగానే నవ్వించారు. సిగ్ధ-డాన్ చంద్రన్ అందించిన సంగీతంలో మూడు పాటలు బావున్నాయి. స్నిగ్ధ అందించిన బ్యాక్ గ్రౌండ్ మ్యూజిక్ మాత్రం చాలా బావుంది.

