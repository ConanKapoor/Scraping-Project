‘టైమ్’ అనే అంశం చుట్టూ ఒక కథ అల్లి, దానిచుట్టూ తిరిగే కొన్ని సమస్యలు, వ్యక్తులతో ఒక్కరోజులో కథ చెప్పాలన్న ఆలోచనను ఈ సినిమాకు మేజర్ ప్లస్ పాయింట్‌గా చెప్పుకోవచ్చు. ఇక ఆ ఆలోచనను పూర్తిస్థాయి కథగా మలిచిన విధానం కూడా బాగుంది. ప్రధాన కథకు ఒక్కో క్యారెక్టర్‌ను కలుపుతూ చేసిన స్క్రీన్‌ప్లే ప్రయోగం బాగా ఆకట్టుకుంటుంది. ఇక సినిమా పరంగా ఫస్టాఫ్‌ను ఈ సినిమాకు హైలైట్‌గా చెప్పుకోవచ్చు. కథలోని అసలు పాయింట్‌ని ఈ భాగంలోనే తెలివిగా పరిచయం చేశారు. రెండు గంటల లోపే నిడివి ఉన్న ఈ సినిమా అనవసర ఆర్భాటాలకు పోకుండా నడవడం బాగుంది.

ఇక హీరో సందీప్ కిషన్ ఎప్పట్లానే నటుడిగా మంచి ప్రతిభే కనబరిచాడు. తన గత సినిమాలోల్లా పూర్తిగా హీరో చుట్టూనే తిరిగే కథ కాకపోవడంతో సందీప్, తన పాత్ర పరిధి దాటే ప్రయత్నం చేయలేదు. ఎమోషనల్ సన్నివేశాల్లో బాగా నటించాడు. అనీషా పాత్ర కథలో కీలకమైనదే అయినా తక్కువ నిడివి ఉన్నది. ఉన్నంతలో ఆమె ఫర్వాలేదనిపించింది. ఇక వడ్డీ రాజాగా బాబీ సింహా బాగా చేశాడు. పోలీసాఫీసర్‌గా బ్రహ్మాజీ, పొలిటికల్ లీడర్‌గా పోసాని అక్కడక్కడా నవ్వించే ప్రయత్నం చేశారు.

