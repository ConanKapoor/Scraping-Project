ఇందులోని ప్లస్ పాయింట్స్ విషయానికొస్తే ముందుగా చెప్పుకోవలసింది దర్శకుడు లోహిత్ గురించి. ఆయన హర్రర్ సినిమాకి ఉండవలసిన భయపెట్టడం అనే మొదటి లక్షణాన్ని పక్కాగా పాటించారు. ఈ సినిమాలో మొదటి నుండే దెయ్యం యొక్క ఆనవాళ్లను తెలియజేస్తూ చాలా చోట్ల భయపెట్టే ప్రయత్నం బాగానే చేశారు. ఉన్నట్టుండి దెయ్యం కనిపించడం వంటి కొన్ని సన్నివేశాల్లో నిజమైన భయం కలిగింది.

అలాగే ఇంటర్వెల్ సన్నివేశం బాగా కుదిరింది. ఊహించని ఆ సీన్ భయంతో పాటు థ్రిల్ ని కూడా కలిగించింది. అలాగే సెకండాఫ్ ప్రీ క్లైమాక్స్ లో ఒక 12, 13 నిముషాల పాటు నడిచే సన్నివేశం కూడా బాగా ఆకట్టుకుంది. ఇక క్లైమాక్స్ అన్ని హర్రర్ సినిమాలలాగా మంత్రాలు, మాయలతో ముగియకుండా సెంటిమెంట్ తో ముగియడం కాస్త డిఫరెంట్ గా బాగుంది. సినిమా కథ, క్లైమాక్స్, కొన్ని సన్నివేశాలు హాలీవుడ్ సినిమా నుండి అడాప్ట్ చేసుకున్నా వాటిని ప్రాంతీయ వాతావరణానికి తగ్గట్టు బాగానే మార్చుకున్నాడు డైరెక్టర్. ఇక బ్యా గ్రౌండ్ స్కోర్, కెమెరా వర్క్ ఈ సినిమాకి అదనపు బాలలుగా నిలిచాయి. క్రియ పాత్రలో చైల్డ్ ఆర్టిస్ట్ యువిన పార్థవి చాలా సహజంగా నటించింది.

