ఇంకొక్కడు సినిమాకి అన్నివిధాలా ప్రధానమైన బలమంటే విక్రమ్ అనే నిస్సందేహంగా చెప్పేయొచ్చు. ప్రయోగాలకు విక్రమ్ ఎప్పుడూ ముందుటాడన్న విషయం ఈ సినిమాతో మరోసారి ఋజువైంది. అఖిల్, లవ్ అనే రెండు విభిన్న పాత్రల్లో విక్రమ్ తన నటన స్థాయిని కొత్తగా మళ్ళీ పరిచయం చేశాడు. ముఖ్యంగా లవ్ పాత్రలో విక్రమ్‌ని తప్ప మరొకరిని ఊహించలేమేమో అన్నంతగా ఆ పాత్రలో ఒదిగిపోయి అద్భుతంగా నటించాడు. ఈ రెండు పాత్రలను పరిచయం చేసిన విధానం కూడా అదిరిపోయేలా ఉంది. ఇక స్పీడ్ డ్రగ్ ఎలా పనిచేస్తుందో మొదటి సన్నివేశంలోనే చెప్పేయడం బాగా ఆకట్టుకుంది.

మీరా పాత్రలో నయనతార ఎంత అందంగా కనిపించిందో, అంతే బాగా నటించేసింది. సినిమా పరంగా చూసుకుంటే ఫస్టాఫ్‌లో అఖిల్, లవ్, స్పీడ్ డ్రగ్.. ఇలా కథకు అవసరమైన పాత్రలను, అంశాలను పరిచయం చేసిన విధానం కట్టిపడేసేలా ఉంది. టైటిల్ కార్డ్స్ కూడా అసలు కథలోని అంశాన్ని చెప్పేదిగా ఉండడం బాగుంది. ఇంటర్వెల్ ట్విస్ట్ కూడా చాలా బాగుంది. అఖిల్, లవ్ పాత్రల మధ్యన సెకండాఫ్‌లో వచ్చే మైండ్ గేం కొన్ని చోట్ల ఆకట్టుకుంది.

