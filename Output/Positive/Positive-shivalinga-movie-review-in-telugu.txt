ఈ సినిమాకి ప్రధాన బలం అంటే హర్రర్ కంటెంట్ తో కూడిన కాస్త కొత్తదనమున్న కథ అనే చెప్పాలి. సినిమా ఆరంభంలోనే దర్శకుడు పి. వాసు ఒక చిక్కు ప్రశ్నను ప్రేక్షకుల మీదికి వదిలి దాన్ని చివరి దాకా రివీల్ చేయకుండా దాని ఆధారంగానే సినిమా మొత్తాన్ని నడపడం బాగుంది. హీరో లారెన్స్ ఆ చిక్కు ప్రశ్నకు సమాధానం కనుగొనడానికి చేసే ఇన్వెస్టిగేటివ్ ప్రయత్నాలు, వాటి తాలూకు సన్నివేశాలు ఆసక్తికరంగా బాగున్నాయి.

ఇక ఫస్టాఫ్ మధ్య నుండి మొదలయ్యే ఆత్మ తాలూకు సన్నివేశాలు హర్రర్ సినిమాను చూస్తున్న ఫీలింగ్ ను కలిగించాయి. ముఖ్యంగా ఇంటర్వెల్ సీక్వెన్స్ లో, సెకండాఫ్ లో మధ్యలో వచ్చే ఆత్మ తాలూకు సన్నివేశాలు ఆకట్టుకున్నాయి. ఆ సన్నివేశాల్లో హీరోయిన్ రితికా సింగ్ పెర్ఫార్మెన్స్ బాగుంది. ఫస్టాఫ్ కాస్త నెమ్మదిగానే సాగినా సెకండాఫ్లో స్క్రీన్ ప్లే ఊపందుకుని ఎప్పుడెప్పుడు అసలు నిజం బయటపడుతుందా, ఆ నిజం ఏమిటి అనే ఉత్సుకతను కలిగించింది.

ఇక పోలీస్ ఆఫీసర్ గా రాఘవా లారెన్స్ నటన, పాటల్లో తాను చేసిన డాన్స్ బాగున్నాయి. చాలా రోజుల తర్వాత రీ ఎంట్రీ ఇచ్చిన వడివేలు చేసిన కామెడీ అక్కడక్కడా బాగానే నవ్వించింది. థమన్ అందించిన బ్యాక్ గ్రౌండ్ స్కోర్ హర్రర్ సన్నివేశాలకు చాలా బాగా కుదిరి సినిమాకు సహాయపడింది. ఇక క్లైమాక్స్ లో వచ్చే ఇన్వెస్టిగేషన్ తాలూకు సీన్ ను కూడా మంచి స్క్రీన్ ప్లేతో బాగానే ఎగ్జిక్యూట్ చేశారు.

