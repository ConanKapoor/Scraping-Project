కథా, కథనాల పరంగా చూసుకుంటే ఈ సినిమా ఓ సరికొత్త ఎక్స్‌పీరియన్స్. ఇలాంటి తరహా కథలను హాలీవుడ్ సినిమాల్లో చూసి ఉన్నా, తెలుగు ప్రేక్షకులకు మాత్రం ఇది చాలా కొత్తదనమున్న కథ. ఓ సైకలాజికల్ థ్రిల్లర్‌ను ప్రధానంగా బతికించేది స్క్రీన్‌ప్లే. ఈ సినిమాలోని అసలైన థ్రిల్‌ను చివరివరకూ క్యారీ చేయడంలో స్క్రీన్‌ప్లే బాగా ఉపయోగపడింది. ‘మనకు అతి సాధారణంగా కనిపిస్తున్న మన జీవితమే మరొకరికి అతిపెద్ద కల కావచ్చు’ అన్న పాయింట్‌తో సినిమాను తెరకెక్కించడం, ఆ పాయింట్‌ను ఓ మెసేజ్‌లా కాకుండా కథానుగుణంగా, ఇంటర్నల్ స్టోరీగా తెరకెక్కించడం సినిమాకు మేజర్ ప్లస్ పాయింట్.

ఇక సినిమా పరంగా చూస్తే.. ఫస్టాఫ్‌లో రెండు కథలను చాలా ఆసక్తికరంగా ఎస్టాబ్లిష్ చేయడంతో ఎక్కడా బోర్ కొట్టదు. అలాగే ప్రీ క్లైమాక్స్, క్లైమాక్స్‌ కూడా ఆసక్తికరంగా సాగుతుంది. క్లైమాక్స్ సినిమాకు మేజర్ ప్లస్‌పాయింట్. రెండు కథల్లో విక్కీగా నటించిన సిద్ధార్థ్ తన మార్క్ యాక్టింగ్‌తో అబ్బురపరుస్తాడు. థియేటర్ బాయ్‌గా అతడి అమాయకత్వాన్ని, సినిమా స్టార్‌గా అతడి దర్పాన్ని సమాంతరంగా ఒకేసారి చూడడం కట్టిపడేస్తుంది. ఇక రెండు కథల్లోను దివ్యగా నటించిన దీపా సన్నిధి చాలా బాగా నటించింది. ఒక కథలో హీరోయిన్‌గా, మరో కథలో ఓ మధ్య తరగతి అమ్మాయిగా ఆమె చూపించిన వేరియేషన్ ఆకట్టుకుంటుంది.

