ఈ సినిమాకు మేజర్ ప్లస్ పాయింట్ అంటే నరేష్, సిద్ధు, మహేష్ మంజ్రేకర్‌ల కామెడీ టైమింగ్, యాక్టింగ్ అని చెప్పుకోవచ్చు. ఓ మధ్య తరగతి తండ్రిగా, దొంగతనం చేసైనా జీవితాన్ని బాగుపరచుకోవాలనే వ్యక్తిగా పాట్లు పడే నరేష్ నటన అద్భుతంగా ఉంది. తనదైన కామెడీ టైమింగ్‌తో హీరోగా మెప్పించిన నరేష్, సెకండ్ ఇన్నింగ్స్‌లోనూ తన స్థాయిని నిలబెట్టుకుంటూనే ఈ స్థాయిలో నవ్వించే పాత్రలు చేయడం బాగుంది. ఇక హీరో సిద్ధు కామెడీ టైమింగ్ చాలా బాగుంది. ముఖ్యంగా సెకండాఫ్‌లో చాలాచోట్ల సిద్ధు బాగా మెప్పించాడు. మహేష్ మంజ్రేకర్ ఎప్పట్లానే కామెడీ విలన్‌గా బాగా మెప్పించాడు. అతడికి రాసిన డైలాగ్స్‌లో బూతు ఎక్కువైనా, ఆ పాత్రలో ఆయన బాగానే మెప్పించాడు.

ఇక బుల్లితెరపై మంచి క్రేజ్ సంపాదించుకున్న రష్మికి ఈ సినిమాలో పెద్దగా నటించే అవకాశం ఏమీ లేదు. అయితే గ్లామర్ పరంగా మాత్రం రష్మి కనులవిందు చేసింది. ‘ఓ సువర్ణా’ పాటలో అందంగా కనిపించి, ‘నీ సొంతం’ పాటలో హాట్‌గా కనిపించి ఈ తరహా అంశాలను ఇష్టపడేవారికి రష్మి అందాల ప్రదర్శన చేసింది. ఇక ఓ బోల్డ్ పాత్రలో నటించిన శ్రద్ధా దాస్ పాత్రలో సినిమాలో కేవలం రెండు మేజర్ ఎపిసోడ్స్‌లో మాత్రమే వస్తుంది. ఉన్నంతలో శ్రద్ధా దాస్.. తన అందం, స్టైల్‌తో కట్టిపడేసింది. స్వయంగా శ్రద్ధానే చెప్పిన డబ్బింగ్ కూడా బాగుంది. సినిమా పరంగా చూసుకుంటే, ఇంటర్వెల్ తర్వాతి పది నిమిషాలు, ప్రీ క్లైమాక్స్‌లో కామెడీ, ఫస్టాఫ్‌లో అక్కడక్కడా బాగుందనిపించే రొమాన్స్‌లను ప్లస్ పాయింట్స్‌గా చెప్పొచ్చు.

