దర్శకుడు సుధీర్ వర్మ ట్రైలర్లలో చెప్పినట్టు రివెంజ్ డ్రామా అనే అంశానికి ఖచ్చితంగా కట్టుబడి ఆరంభం నుండి చివరి దాకా సినిమాను ఎలాంటి డీవియేషన్స్ లేకుండా అదే అంశం మీద నడపడం బాగా నచ్చింది. పైగా తన కథకు అవసరంలేని కమర్షియల్ అంశాల జోలికి పోకుండా తక్కువ రన్ టైమ్ తో సినిమాను తయారుచేయడంతో ఎక్కడా మన సమయం వృధా చేసుకుంటున్నాం అనే ఫీలింగ్ కలగలేదు. వయసు పరంగా హీరో ఎదగడం అనే అంశాన్ని ఆసక్తికరమైన పద్దతిలో చూపించాడు సుధీర్ వర్మ. కథానాయకుడి పగకు అసలు కారణం ఏమిటనే పాయింట్, దాని చుట్టూ అల్లుకున్న డ్రామా బాగున్నాయి.

ఇక ఫస్టాఫ్ మొత్తం హీరో హత్యలు చేయడం, పోలీసులు తలలు పట్టుకోవడం వంటి విషయాలతో కాస్త తక్కువ ఫ్లోలో నడిపినప్పటికీ మధ్య మధ్యలో జోడించిన వెన్నెల కిశోర్ కామెడీ మాత్రం బాగానే ఎంటర్టైన్ చేసింది. అలాగే సెకండాఫ్లో రివీల్ అయ్యే అసలు వాస్తవాలు, వాటికి సుధీర్ వర్మ రాసిన సన్నివేశాలు మరీ కాకపోయినా కాస్త బలంగానే ఉన్నాయి.

అన్నిటికన్నా ముఖ్యంగా హీరో నిఖిల్ తన పాత్రను పరిచయం చేసినప్పటి నుండి సినిమా పూర్తయ్యే వరకు ఒకేరకమైన భావోద్వేగాలతో, ప్రవర్తనతో సెటిల్డ్ పెర్ఫార్మెన్స్ చూపించి ఆకట్టుకున్నాడు. దివాకర్ మణి చేసిన కెమెరా వర్క్ అయితే చాలా బాగుంది. సహజమైన లొకేషన్లలో తీసిన ప్రతి ఫ్రేమ్ చాలా డీటైల్డ్ గా ఉండి సినిమాకు అదనపు బలాన్నిచ్చింది.

