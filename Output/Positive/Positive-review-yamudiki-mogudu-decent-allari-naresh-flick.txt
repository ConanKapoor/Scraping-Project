కామెడీ సినిమాలు తగ్గిపోతున్న ఈ రోజుల్లో కామెడీకి కేరాఫ్ అడ్రస్ అయిన అల్లరి నరేష్ ఈ సినిమాలో కామెడీ బాగా పండించాడు. కామెడీ పంచ్ డైలాగులకి అతని టైమింగ్ తోడవడంతో బాగా పేలాయి. డైలాగుల్లో కొంత ద్వందార్ధాలు ధ్వనించినప్పటికీ కామెడీలో కలిసి పోయాయి. సింగిల్ టేక్ సీన్ యముడి ముందు చెప్పిన దానవీరశూరకర్ణ స్పూఫ్ డైలాగ్ అదిరింది. రిచా పనాయ్ నటన పరంగా చెప్పుకోవడానికి ఏమీ లేదు కానీ చూడడానికి బావుంది. అందాల ప్రదర్శన కూడా కావలసినంత చేసింది. షాయాజీ షిండే యముడిగా పర్వాలేదనిపించాడు. భారీ డైలాగులు లేకపోవడం వల్ల బతికిపోయాడు. రమ్యకృష్ణ అత్తో అత్తమ్మ కూతురో రీమిక్స్ సాంగ్లో మాస్ ఆడియెన్స్ ని అలరించింది. గత కొన్ని సినిమాల నుండి నవ్వించలేకపోతున్న మాస్టర్ భరత్ ఈ సినిమాలో కొన్ని సన్నివేశాల్లో బాగా నవ్వించాడు. యమలోకంలో రఘు బాబుతో క్రికెట్ ఆడే సన్నివేశం బావుంది. కృష్ణ భగవాన్ పంచ్ డైలాగుల్లో పంచ్ కాస్త తగ్గింది కానీ నవ్వించడంలో మాత్రం ఫెయిల్ కాలేదు. ఫస్టాఫ్ వరకు కామెడీ పంచ్ డైలాగులతో సరదాగా సాగిపోతుంది.

