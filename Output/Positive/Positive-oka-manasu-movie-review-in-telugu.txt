ఈ సినిమాకు అతిపెద్ద ప్లస్ పాయింట్ అంటే కథను ఎక్కడా అతికి పోకుండా, నిజాయితీగా, కవితాత్మకంగా చెప్పే ప్రయత్నం చేసిన విధానాన్ని చెప్పుకోవాలి. అదేవిధంగా మొదట్నుంచీ చివరివరకూ సూర్య-సంధ్యల ప్రేమకథలోని కన్ఫ్యూజన్‌ను నడిపించిన విధానం కూడా చాలా బాగుంది. ఇక ఈ రెండు పాత్రల్లో నటించిన నాగశౌర్య, నిహారిక ఇద్దరి కెమిస్ట్రీ కట్టిపడేసేలా ఉంది. నాగశౌర్య క్యారెక్టరైజేషన్ చాలా బాగుంది. ఆ పాత్రతో ఇట్టే కనెక్ట్ అయిపోయితాం.

నాగశౌర్య ఈ సినిమాతో తన స్థాయిని మరింత పెంచే నటన ప్రదర్శించాడు. ఆ పాత్రలోని ఎమోషన్‌ను నాగశౌర్య క్యారీ చేసిన విధానం అద్భుతంగా ఉంది. నిహారిక మొదటి సినిమాతోనే తన ప్రెజెన్స్ ఏంటో చూపించింది. కొన్ని సన్నివేశాల్లో, ఒకేషాట్‌లో మారిపోయే ఎక్స్‌ప్రెషన్స్‌నే నిహారిక చాలా బాగా పట్టుకుంది. ముఖ్యంగా ప్రీ క్లైమాక్స్‌లో నిహారిక చూపిన ప్రతిభను మెచ్చుకోవాల్సిందే! రావు రమేష్ ఎప్పట్లానే తన పాత్రలో ఒదిగిపోయి నటించేశాడు. అవసరాల శ్రీనివాస్ కథకు ఉపయోగపడే ఓ మంచి పాత్రలో కనిపించి బాగానే మెప్పించాడు.

సినిమా పరంగా చూసుకుంటే కథను మొదలుపెట్టిన విధానం, హీరో-హీరోయిన్లు ఇద్దరూ ఒక కథను రెండు కాలాలు, కోణాల్లో చెప్పడం ఫస్టాఫ్‌లో మేజర్ హైలైట్స్. ఇక సెకండాఫ్‌లో ప్రీ క్లైమాక్స్, నాగశౌర్య రాజకీయ జీవితం నేపథ్యంలో వచ్చే సన్నివేశాలు, ప్రాక్టికల్ కనిపించకపోయినా ప్రేమకథల్లో ఎప్పుడూ వచ్చే క్లైమాక్స్ లాంటివి హైలైట్స్‌గా చెప్పుకోవచ్చు.

