స్పెక్టర్ సినిమాకు మేజర్ ప్లస్‌పాయింట్ అంటే కళ్ళు చెదరనివ్వని అద్భుతమైన విజువల్స్ గురించి చెప్పుకోవాలి. మెక్సికో సిటీ, రోమ్, ఆస్ట్రియా, లండన్ ఇలా పలు అద్భుతమైన లొకేషన్స్‌లో వచ్చే విజువల్స్ కనులవిందుగా ఉన్నాయి. ముఖ్యంగా మెక్సికో సిటీలో సినిమా మొదలవుతూనే సుమారు 4-5 నిమిషాల పాటు ఒక్క కట్ లేకుండా వచ్చే ఓపెనింగ్ షాట్ సినిమాకే మేజర్ హైలైట్‌గా చెప్పుకోవచ్చు. ఈ షాట్‌కు బ్యాక్‌గ్రౌండ్ స్కోర్ కూడా అదిరిపోయింది. ఇక బాండ్ సినిమా అంటే ఎప్పట్లానే కార్ చేజ్‌లు, భారీ యాక్షన్ సీక్వెన్స్‌లకు కొదవ ఉండదు. స్పెక్టర్‌ కూడా ఈ విషయంలో ఏ లోటూ లేకుండా పలు కార్ చేజ్‌లు, యాక్షన్ సీక్వెన్స్‌లతో మెప్పిస్తుంది. ఇక హీరో, హీరోయిన్లు ఇద్దరూ కలిసి ‘స్పెక్టర్’ గురించి తెలుసుకునే క్రమంలో వచ్చే కొన్ని ఎమోషన్స్ చాలా బాగున్నాయి.

బాండ్ పాత్రలో ఇప్పటికే మూడు సార్లు ఆకట్టుకున్న డానియల్ క్రెయిగ్, నాలుగో సారీ అదే ఉత్సాహంతో దూసుకుపోయాడు. యాక్షన్ సన్నివేశాలతో పాటు పలు ఎమోషనల్ సన్నివేశాల్లోనూ క్రెయిగ్ యాక్టింగ్ విపరీతంగా ఆకట్టుకుంటుంది. ఇక క్రెయిగ్‌కు ఇదే చివరి బాండ్ సినిమా అన్న ప్రచారం జరుగుతున్న నేపథ్యంలో ఆయన అభిమానులకు ఈ సినిమాను తప్పకచూడాల్సిన సినిమాగా చెప్పుకోవచ్చు. విలన్‌గా వాల్ట్జ్ అద్భుతంగా నటించాడు. అతడి క్యారెక్టర్‌కు ఇచ్చిన సిగ్నేచర్ స్మైల్ బాగుంది. ఇక హీరోయిన్ లీ సుడో పాత్రకు సినిమాలో మంచి ప్రాధాన్యమే ఉంది. ఆ పాత్రలో ఆమె బాగానే అలరించారు.

సినిమా పరంగా చూసుకుంటే మెక్సికో సిటీలో వచ్చే ఓపెనింగ్ సీన్స్, రోమ్‌, ఆస్ట్రియాల్లో యాక్షన్ సీక్వెన్స్, ప్రీ క్లైమాక్స్ వంటివి మేజర్ హైలైట్‌గా చెప్పుకోవచ్చు.

