ఈ సినిమాకు మేజర్ ప్లస్ పాయింట్స్ అంటే ఇంట్రడక్షన్ సీన్, ఇంటర్వెల్ బ్యాంగ్, క్లైమాక్స్ అని చెప్పుకోవచ్చు. ఇంట్రడక్షన్ సీన్‌తోనే చిన్న సస్పెన్స్‌ను సినిమాకు జతచేసి భయపెట్టిన విధానం బాగుంది. ఆ తర్వాత అదే సస్పెన్స్‌ను ఇంటర్వెల్ వరకూ సందర్భానుసారమైన కామెడీ, కొన్ని భయపెట్టే థ్రిల్లింగ్ ఎలిమెంట్స్‌తో బాగానే డిజైన్ చేశారు. ఇక ఇంటర్వెల్ బ్యాంగ్ సినిమా పరంగా హైలైట్. ఆ తర్వాత సినిమా మొత్తం సీరియస్ మోడ్‌లో వెళ్ళిపోతూ అసలు కథను ప్రీ క్లైమాక్స్, క్లైమాక్స్ దగ్గరే రివీల్ చేస్తుంది. సెకండాఫ్ ఎలా ఉన్నా చివర్లో ప్రీ క్లైమాక్స్ పార్ట్ మాత్రం బాగుంది. కథలో భాగంగా వచ్చే చిత్రం అనే పాత్రకు చమ్మక్ చంద్ర డబ్బింగ్ తోడై ఆ పాత్ర మంచి కామెడీ పండించింది.

నటీనటుల పరంగానే కాక సినిమాకే మేజర్ హైలైట్ అంటూ ఒకటి చెప్పుకోవాల్సి వస్తే అది బేబీ యువీనా నటన అని చెప్పుకోవచ్చు. మొదటి సీన్ నుంచి చివరి సీన్ వరకు ఆ పాప తన నటనతో కట్టిపడేసింది. ఇక అశోక్, కిరణ్, మేఘాశ్రీ అందరూ తమ పరిధిమేర బాగా నటించారు. ఫస్టాఫ్‌లో కార్తీక్ పాత్ర పూర్తిగా కథ నుంచి వెళ్ళిపోయాక కిరణ్ పాత్రలో నటించిన కిరణ్ పత్తికొండ బాగా మెప్పించాడు. అతడి కామెడీ టైమింగ్ బాగుంది. కిరణ్ – యోగిబాబుల కాంబినేషన్‌లో వచ్చే కామెడీ సన్నివేశాలు బాగున్నాయి. నాజర్, జయసుధ ఇద్దరూ కథను మలుపుతిప్పే అతిథి పాత్రలతో మెప్పించారు.

