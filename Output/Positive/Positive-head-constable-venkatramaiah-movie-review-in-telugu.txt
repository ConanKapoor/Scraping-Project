సినిమాలో ప్రధాన ప్లస్ పాయింట్ అంటే అది ఆర్. నారాయణమూర్తి నటననే చెప్పాలి. అగ్రెసివ్ నటుడన్న పేరుకు తగ్గట్టే నారాయణమూర్తి సినిమా మొత్తాన్ని తన నటనతోనే లాక్కొచ్చే ప్రయత్నం చేసి మెప్పించాడు. పోలీస్ పాత్రలో నిజాయితీని, ధైర్యాన్ని, మంచితనాన్ని, బాధని, బాధ్యతని ప్రదర్శించే సన్నివేశాల్లో ఆయన నటన టాప్ రేంజులో ఉంది. అలాగే తనను అపార్థం చేసుకున్న భార్యకు తానేమిటో చెప్పాలని, ఆమెను మార్చాలని చేసే ప్రయత్నాల్లో ఆయన నటన చూస్తే జీవించారనే చెప్పాలి.

ఆయనకు, జయసుధకు మధ్య మంచి కెమిస్ట్రీ కుదిరింది. వారి జంట చూడటానికి బాగానే ఉంది. వారిద్దరి మధ్య నడిచే సరదా, ఘర్షణ సన్నివేశాలు కొన్ని బాగున్నాయి. అలాగే ఈ సినిమా కథ కూడా కొంచెం కొత్తగానే ఉంది. ఫస్టాఫ్ అంతా వెంకట్రామయ్య పాత్రను ఎలివేట్ చేస్తూ కొంచెం ఆకట్టుకుంది. సుధాకర్ రెడ్డి ఫోటోగ్రఫీ ప్రతి ఫ్రేమ్ ను అందంగా తయారు చేసింది.

