ఈ సినిమాకు మేజర్ ప్లస్‌పాయింట్ అంటే రెండు వైరి వర్గాల మధ్యన గొడవలు, కక్ష సాధింపు చుట్టూ కాకుండా కేవలం ప్రేమకథ చుట్టూనే సినిమాను చెప్పే ప్రయత్నం చేయడం గురించి చెప్పుకోవచ్చు. సినిమాలో ఈ రెండు వర్గాల ఆలోచనా విధానాన్ని చెప్పడమే తప్ప ఎక్కడా అనవసరమైన యాక్షన్ అంశాలను జోడించకపోవడం ఒక రకంగా ప్లస్‌పాయింటే. రన్‌టైమ్ కూడా చాలా తక్కువ ఉండడం ఈ సినిమాకు మరో ప్లస్‌పాయింట్. చెప్పే పాయింట్ చాలా చిన్నదైనా దాన్ని అంతే చిన్నగా చెప్పేసి మరీ బోర్ కొట్టించే సన్నివేశాలను పెట్టకపోవడం ఫర్వాలేదనిపిస్తుంది.

హీరో శ్రేయాన్‌కిది మొదటి సినిమా అయినా ఫర్వాలేదనిపించేలా నటించాడు. లుక్స్ పరంగా బాగున్నాడు. క్లైమాక్స్‌ పార్ట్‌లో యాక్టింగ్ పరంగా బాగానే ఆకట్టుకుంటాడు. అయితే ఒక పూర్తి స్థాయి నటుడు అనిపించుకోవాలంటే ఇంకా చాలా శ్రమించాలి. హీరోయిన్ ప్రగతి తన క్యూట్ లుక్స్ తోనే కాకుండా నటనతో కూడా ఆకట్టుకుంది. ఇక హీరో ఫ్రెండ్‌గా నటించిన ‘అలా మొదలైంది’ ఫేం స్నిగ్ధ తన స్టైల్ యాక్టింగ్‌తో నవ్వించే ప్రయత్నం చేసింది.

సినిమా పరంగా చూసుకుంటే.. ఈ సినిమాకు మేజర్ ప్లస్ పాయింట్ అంటే ఫస్టాఫ్ గురించి చెప్పుకోవాలి. పాత్రల పరిచయం, ఒక్కో పాత్ర ఆలోచనా విధానాన్ని ఒక్కో రకమైన సన్నివేశంతో చెప్పడం ఇలా ఫస్టాఫ్ అంతా అసలైన కథను చెప్తూ బాగానే ఉందనిపిస్తుంది.

