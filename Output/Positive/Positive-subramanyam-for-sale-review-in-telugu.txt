‘సుబ్రమణ్యం ఫర్ సేల్’ అనే టైటిల్ వినడానికి ఎంత డిఫరెంట్ గా ఉందో అంతే డిఫరెంట్ గా హీరో పాత్రని డిజైన్ చెయ్యడం సినిమాకి పెద్ద ప్లస్ పాయింట్. తనని తానూ అమ్ముకోవాలి అనే కాన్సెప్ట్ చూసే ఆడియన్స్ కి కొత్త ఫీల్ ని ఇవ్వడమే కాకుండా దాని చుట్టూ రాసుకున్న అమెరికా బ్యాక్ డ్రాప్ సీన్స్ చాలా ఎంటర్టైన్ చేస్తాయి. కమెడియన్స్ తో ఎక్కువ పని లేకుండా హీరో పాత్రతోనే ఎక్కువ భాగం కామెడీని పండిస్తూ రావడం కూడా సినిమాకి పెద్ద హెల్ప్ అయ్యింది. అంతే కాకుండా ఫస్ట్ హాఫ్ మొత్తం ఆద్యంతం మిమ్మల్ని నవ్విస్తూ, శరవేగంగా సాగిపోతుంది.

ఇక సినిమాకి హీరో అయిన సాయిధరమ్ తేజ్ కి ఇది మూడవ సినిమా.. గత రెండ సినిమాలతో పోల్చుకుంటే.. తన స్క్రీన్ ప్రెజెంటేషన్(లుక్ అండ్ స్టైలింగ్)కి చాలా మార్క్స్ పడ్డాయి, తను కూడా చూడటానికి చాలా బాగున్నాడు. ఇక ఈ సినిమాలో తన కామెడీ టైమింగ్ బాగా ఇంప్రూవ్ అయ్యింది. తను వేసే కామెడీ పంచ్ లు బాగా పేలాయి. అలాగే హరీష్ శంకర్ లాంటి మాస్ డైరెక్టర్ చేతిలో పడటం వలన డైలాగ్ డెలివరీ, మాస్ సీన్స్ చేయడంలో మరింత ప్రతిభని చూపాడు. కొన్ని రొమాంటిక్ సీన్స్ వలన సాయిధరమ్ తేజ్ కి మాంచి రొమాంటిక్ హీరో అని కూడా అనిపించుకుంటాడు. అలాగే డాన్సులు ఇరగదీసాడు. హీరోయిన్ గా చేసిన రెజీనకి సూపర్బ్ క్రేజ్ తెచ్చి పెట్టే సినిమా ఇదవుతుంది. సీత పాత్రలో తన అమాయకత్వంతో నవ్విస్తూనే, అక్కడక్కడా ఎమోషనల్ గా కూడా టచ్ చేస్తుంది. వీటితో పాటు పాత్రలో భాగంగానే మునుపెన్నడూ కనిపించనంత గ్లామరస్ గా కూడా కనిపిస్తుంది. ఇక సినిమాకి హైలైట్ గా నిలిచింది అంటే సాయిధరమ్ తేజ్ – రెజీనల రొమాంటిక్ ట్రాక్. సెకండాఫ్ లో వీరి కాంబినేషన్ లో వచ్చే మూడు రొమాన్స్ ఎపిసోడ్స్ చూసే ఆడియన్స్ ని వారి ప్రేమలో పడేయడమే కాకుండా పలువురికి వారి ప్రేమలోని మాధుర్యాన్ని గుర్తుచేస్తుంది. ఒక్క మాటలో చెప్పాలంటే లవ్ ట్రాక్ లో సాయిధరమ్ తేజ్ – రెజీనల కెమిస్ట్రీ, పెర్ఫార్మన్స్, ఎనర్జీ లెవల్స్ సింప్లీ సూపర్బ్. బ్రహ్మానందం ఫస్ట్ హాఫ్ లో కాసేపు సెకండాఫ్ లో కాసేపు బాగా నవ్వించాడు. ఇక రావు రమేష్, సుమన్, అజయ్, ఫిష్ వెంకట్, నరేష్, ఝాన్సీ, రణధీర్, తేజస్వి తదితరులు తమ చిన్న చిన్న పాత్రలలో ఓకే అనిపించుకున్నారు. అతిధి పాత్రలో కనిపించిన ఆద శర్మ కనిపించేది మూడు సీన్స్ లో క్యూట్ గా ఉన్నా, తనకి చెప్పుకోదగిన పాత్ర లేకపోవడం తనకి పెద్దగా గుర్తింపు రాదు. 

ఇక సినిమా పరంగా చెప్పాలి అనుకుంటే సినిమాలో సుబ్రమణ్యంని పరిచయం చేసిన దగ్గరి నుంచి, అతని పాత్రని ఎస్టాబ్లిష్ చేయడం, అతనికి జోడీ అయిన సీతని కలపడం లాంటి విషయాలు చాలా చాలా ఆసక్తికరంగా ఉంటూనే మీ పెదవులపై నవ్వుల పువ్వులు పూయిస్తూనే ఉంటాయి. మధ్య మధ్యలో మాస్ ఆడియన్స్ కోరుకునే కమర్షియల్ ఎలిమెంట్స్ తో ఫస్ట్ హాఫ్ అంతా ఆడియన్స్ ని రంజింపజేశాడు. అలాగే ఇంటర్వల్ బ్లాక్ కూడా బాగుంది. ఇక సెకండాఫ్ లో ఓ అందమైన ఉమ్మడి కుటుంబంలో ఉండే విలువలని, అందులో ఉండే సరదాలను చూపిన విధానం మనసుకు హత్తుకుంటుంది. ముఖ్యంగా లీడ్ పెయిర్ రొమాటిక్ ట్రాక్ హైలైట్ అయితే ఫ్యామిలీ ఎమోషనల్ సీన్స్ క్లైమాక్స్ లో ఆడియన్స్ కి ఓ మంచి ఫీల్ ని ఇచ్చి బయటకి పంపిస్తాయి.

