కన్ఫ్యూజన్ కామెడీని ఈ సినిమాకు మేజర్ హైలైట్‌గా చెప్పుకోవచ్చు. లాజిక్‌తో సంబంధం లేకున్నా సరదాగా నవ్వించేలా చేసే ఈ కన్ఫ్యూజన్ కామెడీయే సినిమాను ప్రధానంగా నిలబెట్టిన అంశం. ఫస్టాఫ్‌లో మొదలయ్యే ఈ కన్ఫ్యూజన్‌కు సెకండాఫ్‌లో మరో కన్ఫ్యూజన్‌ను జతచేసి చేసిన ఈ ప్రయత్నం చాలాచోట్ల నవ్వులు పూయిస్తుంది. ముఖ్యంగా ఈ ప్రయాణంలో లాయర్ నారాయణ పాత్ర ద్వారా పుట్టుకొచ్చే కామెడీ సినిమాకు హైలైట్స్‌లో ఒకటిగా చెప్పాలి. ఈ పాత్రలో రాజేంద్ర ప్రసాద్ తనదైన టైమింగ్, డైలాగ్ డెలివరీతో చాలా చోట్ల నవ్విస్తారు. ఇంటర్వెల్ బ్యాంగ్ చాలా బాగుంది. అప్పటివరకూ అలా అలా సరదాగా సాగిపోయిన ఫస్టాఫ్‌కు ఇంటర్వెల్‌తో మంచి స్థాయి వచ్చింది.

అశ్విన్ పాత్రలో రాజ్ తరుణ్ ఎప్పట్లానే తన ఎనర్జీని చూపిస్తూ చాలా బాగా నటించాడు. డైలాగ్ డెలివరీలో రాజ్ తరుణ్ ప్రతిభ స్థాయి ఏంటన్నది ఈ సినిమా మరోసారి ఋజువుచేసింది. మంచు విష్ణు అర్జున్ పాత్రలో ఒదిగిపోయి మంచి కామెడీ టైమింగ్‌తో నటించారు. ముఖ్యంగా అక్కడక్కడా మోహన్ బాబు స్టైల్లో చెప్పిన డైలాగ్స్ బాగా ఆకట్టుకుంటాయి. సోనారిక, హెబ్బా పటేల్ ఇద్దరూ బాగానే నటించారు. ఈ ఇద్దరి అందాల ప్రదర్శన ఈ తరహా అంశాలను కోరుకునేవారికి బాగా నచ్చుతుంది. టైటిల్ సాంగ్, కొక్కో కోడి పాటలు వినడానికి, పిక్చరైజేషన్ పరంగానూ బాగున్నాయి.

