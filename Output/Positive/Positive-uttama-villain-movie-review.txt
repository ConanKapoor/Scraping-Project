ఈ సినిమాకు మేజర్ ప్లస్ పాయింట్ గురించి చెప్పుకోవాలంటే అది కమల్ హాసన్ అందించిన కథే అని చెప్పాలి. ఓ సూపర్ స్టార్ తన జీవితంలో ఎదుర్కొనే సంఘర్షణ, సూపర్ స్టార్‌గా వెలుగొందుతున్న సమయంలోనే ఓ ప్రాణాంతక వ్యాధితో బాధ పడడం, నిజ జీవితానికి భిన్నమైన ఓ పాత్రను చనిపోయే ముందు ఓ సినిమాలో చేయాల్సి రాయడం.. ఇలా చెప్పుకుంటూ పోతే ‘ఉత్తమ విలన్’ కథను ఓ బలమైన కథగానే చెప్పుకోవాలి. రెండు విభిన్న కథలను సమాంతరంగా నడిపించడం, ఓ వైపు ట్రాజెడీని, మరోవైపు కామెడీని ఒకేసారి చెప్పే ప్రయత్నం చేయడం.. జీవితాన్ని ఓ సినిమాగా చెప్పేయడానికి కావాల్సిన సరుకు కథలో ఉంది.

నటీనటుల విషయానికి వస్తే.. మనోరంజన్‌గా, ఉత్తముడుగా రెండు భిన్నమైన పాత్రల్లో కమల్ ఒదిగిపోయాడనే చెప్పాలి. రెండు పాత్రల్లో గల ఔచిత్యాన్ని, స్ట్రగుల్‌ను ఒడిసిపట్టి తాను తప్ప ఇంకెవరూ ఆ పాత్రలను చేయలేరేమో అనేంత అద్భుతంగా నటించాడు. ఆండ్రియా, పూజా కుమార్‌ల పాత్రలను కథలో చెప్పడానికి వీలులేని బలమైన పాత్రలుగా చెప్పుకోవాలి. వారి వారి పాత్రల్లో వారిద్దరూ ఒదిగిపోయారు. ఊర్వశి, కె.విశ్వనాథ్, బాలచందర్‌.. ఇలా సినిమాలో నటించిన ప్రతి ఒక్కరికీ సరైన ప్రాధాన్యం కల్పించడం దర్శకుడి పనితనం కాగా ఆ పాత్రలను అంతే అద్భుతంగా పోషించడం ఆ నటీనటుల గొప్పదనం.

సినిమా పరంగా చెప్పుకుంటే.. ఫస్టాఫ్‌లోని మొదటి ముప్పై నిమిషాలను, సెకండాఫ్‌లోని చివరి ముప్పై నిమిషాలను సినిమాకు ప్లస్‌పాయింట్స్‌గా చెప్పుకోవచ్చు.

