ఇలాంటి ఓ కథాంశంతో సినిమా తియ్యాలి అన్న ఆలోచన వచ్చినందుకు ముందు దర్శకుడు శశి ని అభినందించాలి. అలాగే విజయ్ ఆంటోనీ ని కూడా ఇలాంటి సినిమా చెయ్యడానికి ఒప్పుకున్నందుకు మెచ్చుకోవాలి. ఈ సినిమాకి డైరెక్టర్ రాసుకున్న కంటెంట్ బిగ్గెస్ట్ ప్లస్ పాయింట్. ఎక్కడా ప్రక్కదారి పట్టించకుండా త్వరగా నేరుగానే దర్శకుడు కథ ను ఎత్తుకున్నాడు. ఇక హీరోగా టైటిల్ పాత్రలో నటించిన విజయ్ ఆంటోనీ అటు బిలియనీర్ గా, ఇటు బిచ్చగాడిగా రెండు పాత్రల్లోనూ ఒదిగిపోయాడు. ముఖ్యంగా.. బిచ్చగాడిగా ఉన్నప్పుడు తన తోటి బిచ్చగాళ్లతో ప్రవర్తించే విధానం, కోటీశ్వరుడై ఉండి కూడా బిచ్చగాడిగానే తనను ప్రేమిస్తున్న అమ్మాయిని ఆకట్టుకోవడం వంటి సన్నివేశాల్లో విజయ్ ఆంటోనీ నటన ఆకట్టుకుంటుంది.

మహేశ్వరి పాత్రలో కొత్తనటి సట్నా టైటస్ ఒదిగిపోయింది. తాను ప్రేమించింది ఓ బిచ్చగాడిని కాదని, బిలియనీర్ని అని తెలిసే సన్నివేశంలో, విజయ్ ఆంటోనీని కలుసుకొన్నప్పుడు ఆమె ప్రదర్శించిన హావభావాలు మన మనసుని కదిలిస్తాయి. అలాగే విజయ్ ఆంటోనికి హీరోయిన్ సహాయం చేయడానికి డబ్బులు ఇచ్చినప్పుడు తీసుకోకుండా… భిక్షంగా ఇస్తే తీసుకుంటావా? అన్నప్పుడు విజయ్ ఆంటోనీ ప్రదర్శించిన హావభావాలకు, నటనకు కన్నీళ్ళు రాని ప్రేక్షకుడు ఉండడు. బిచ్చగాళ్ళ కామెడీకి నవ్వకుండా ఉండలేం. అడుక్కునేవాళ్ళ మాట్లాడుకొనే సీన్లు, యఫ్. యం. రేడియో సీన్, ఆడి కారు సీన్స్ లో దర్శకుడు విషాదం అంచున హాస్యం పండించారు. ఇంటర్వెల్ బ్లాక్, ప్రీ క్లైమాక్స్, క్లైమాక్స్ ఎపిసోడ్ సినిమా లో బాగా ఆకట్టుకుంటాయి.

