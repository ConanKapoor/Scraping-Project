చాలా సహజంగా ఉండే కథ, ఎమోషన్స్‌నే ఈ సినిమాకు మేజర్ హైలైట్‌గా చెప్పుకోవాలి. ఒక ప్రొఫెసర్ అనుకోకుండానే ఒక తప్పుడు ప్రచారంలో చిక్కుకోవడం, అతడి జీవితమంతా ఈ ఒక్క సంఘటన వల్లే అస్థవ్యస్తం అవ్వడం, దీనిపై ఆయనే పోరాటానికి దిగడం అన్న కాన్సెప్ట్ చాలా బాగుంది. ఎక్కడా అతి చేయకుండా చాలా రియలిస్టిక్‌గానే కథను నడిపి దర్శకుడు ఆర్పీ పట్నాయక్ ఈ సినిమాకు మంచి న్యాయం చేకూర్చాడు. నటుడిగానూ ఆయన తన శక్తిమేర సినిమాను నడిపించగలిగాడు.

చాలా కాలం తర్వాత రీ ఎంట్రీ ఇచ్చిన అనిత తన పాత్రలో చాలా బాగా ఒదిగిపోయి నటించింది. ఆర్పీ పట్నాయక్‌తో కలిసి ఎమోషనల్ సన్నివేశాల్లోనూ ఆమె బాగా ఆకట్టుకుంది. సాయి కుమార్ తన పాత్రలో అలవోకగా నటించేశాడు. శ్రీముఖి కూడా తన పరిధిమేర బాగానే నటించింది. ఫస్టాఫ్‌ను సినిమాకు హైలైట్‌గా చెప్పుకోవాలి.

