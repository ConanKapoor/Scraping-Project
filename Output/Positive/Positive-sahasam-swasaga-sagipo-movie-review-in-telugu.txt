గౌతమ్ మీనన్ ట్రై చేసిన యాక్షన్, రొమాన్స్‌ను మిక్స్ చేయడమనే అంశం ఈ సినిమాకు మంచి ప్లస్ పాయింట్‌గా చెప్పుకోవచ్చు. ఫస్టాఫ్ అంతా రొమాన్స్‌తో, రోడ్ ట్రిప్‌తో సరదాగా నడిపి, ఇంటర్వెల్‌లో మంచి ట్విస్ట్ పెట్టడం, అక్కణ్ణుంచి సినిమానంతా ఒక యాక్షన్ థ్రిల్లర్‌గా మార్చేయడం ఇలా ఈ సెటప్ అంతా బాగుంది. ఇక ఫస్టాఫ్‌ అంతా గౌతమ్ మీనన్ స్టైల్ మేకింగ్, రొమాంటిక్ సన్నివేశాల్లోనుంచి ఆయన పుట్టించే ఫన్‌తో చాలా బాగుంది. హీరో ఫ్రెండ్ మహేష్ పాత్ర చుట్టూ వచ్చే ఫన్ కూడా బాగుంది. హీరో-హీరోయిన్ల లవ్ చాలా కొత్తగా ఉంది.

నాగ చైతన్య ఈ సినిమాతో నటుడిగా మరోస్థాయికి వెళ్ళాడనే చెప్పొచ్చు. ఫస్టాఫ్‌లో సాఫ్ట్‌గా పక్కింటి కుర్రాడిలా కనిపించి, సెకండాఫ్‌లో పూర్తిగా యాక్షన్ మోడ్‌లోకి వెళ్ళిపోయే పాత్రలో చైతన్య అదిరిపోయే ప్రతిభ కనబరిచాడు. మంజిమ మోహన్ స్క్రీన్ ప్రెజెన్స్ చాలా బాగుంది. నటనపరంగానూ ఆమెకు వంక పెట్టలేం. సెకండాఫ్‌లో వచ్చే కొన్ని ఎమోషనల్ సన్నివేశాలు కూడా బాగా ఆకట్టుకున్నాయి. ఇక హీరో పేరును మొదట్నుంచీ ప్రీ క్లైమాక్స్ వరకూ దాచిపెట్టి అక్కడ రివీల్ చేయడం చాలా కొత్తగా ఉంది.

