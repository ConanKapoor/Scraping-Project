ఈ సినిమాకు మేజర్ ప్లస్ పాయింట్ అంటే ఓ రోడ్ జర్నీలో ప్రేమకథను చెప్పాలనుకున్న ఆలోచన గురించి చెప్పవచ్చు. రోడ్ జర్నీ నేపథ్యంలో నడిచే కథలన్నింటిలో జీవం ఉంటుంది. అలా ఓ కథ చెప్పాలన్న ఆలోచన అభినందనీయమే. ఇక ఫస్టాఫ్‌లో హీరో, హీరోయిన్లు ప్రయాణించే కారు డ్రైవర్ గా ‘అలా మొదలైంది’ స్నిగ్ధ, హీరో కాంబినేషన్‌లో వచ్చే సన్నివేశాలు బాగా నవ్విస్తాయి. సెకండాఫ్‌లో ‘శ్రీమంతుడు’, ‘గబ్బర్ సింగ్’, ‘బెంగాల్ టైగర్’, ‘సైజ్ జీరో’ తదితర సినిమాలను కలుపుతూ చేసిన ఆరు నిమిషాల స్పూఫ్ మంచి రిలీఫ్. అదేవిధంగా ప్రీ క్లైమాక్స్‌లో వచ్చే పాట, ఆ తర్వాత క్లైమాక్స్ బాగున్నాయి. టైటిల్ కార్డ్స్ వేసిన విధానం చాలా బాగుంది.

హీరో అశ్విన్ మొదటి సినిమాతో పోల్చితే మంచి పరిణతి కనబరిచాడు. ఎనర్జిటిక్ సన్నివేశాల్లో బాగా చేసినా, ఎమోషనల్ సన్నివేశాల్లో మాత్రం కొన్నిచోట్ల తేలిపోయాడు. హీరోయిన్ తేజస్వి తన పాత్ర పరిధి మేరకు బాగానే నటించింది. స్నిగ్ధ తన కామెడీతో ఫస్టాఫ్‌ను చాలాచోట్ల నిలబెట్టింది. ఇక మిగతా నటీ నటులంతా తమ పరిధిమేర బాగానే నటించారు. సినిమా పరంగా చూసుకుంటే ఫస్టాఫ్‌లో స్నిగ్ధ కామెడీ, సెకండాఫ్‌లో హీరో హీరోయిన్ల లవ్ ట్రాక్ బాగున్నాయి. ప్రీ క్లైమాక్స్, క్లైమాక్స్ పార్ట్ ఆకట్టుకునేలా ఉంది. జర్నీ సినిమాలు పెద్దగా పరిచయం లేని తెలుగు ప్రేక్షకులకు ఈ సినిమా ఉన్నంతలో కూసింత కొత్తగా అనిపిస్తుంది.

