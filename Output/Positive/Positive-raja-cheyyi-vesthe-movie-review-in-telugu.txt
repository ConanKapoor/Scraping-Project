ఈ సినిమాకు అన్నింటికంటే ప్రధానమైన ప్లస్ పాయింట్ అంటే విలన్ క్యారెక్టరైజేషన్ అనే చెప్పుకోవాలి. ‘విలన్ ఎంత సక్సెస్‌ఫుల్ అయితే, సినిమా అంత సక్సెస్‌ఫుల్ అవుతుంది’ అన్న ప్రఖ్యాత దర్శకుడు ఆల్ఫ్రెడ్ హిచ్‌కాక్ మాటతో మొదలయ్యే ఈ సినిమాలో ఈ అంశాన్నే బాగా నమ్ముకున్నట్టు కనిపిస్తుంది. విలన్ పాత్రను రూపొందించిన విధానం వల్ల సినిమాకు కాస్త కొత్తదనం వచ్చింది. ఇక ఆ పాత్రలో నటించిన తారకరత్న కూడా సినిమాకు ఓ హైలైట్‌గా నిలిచారు. స్టైలిష్‌గా కనిపిస్తూ, వయలంట్‌గా ప్రవర్తిస్తూ తారకరత్న ఆ పాత్రను బాగా చేశాడు. ఇక సినీ దర్శకుడవ్వాలనుకునే యువకుడిగా నారా రోహిత్ బాగా చేశాడు. పెద్దగా హీరోయిజం జోలికి పోకుండా, తన పాత్ర పరిధిమేరకే ఉండే సన్నివేశాలతో సాగే సినిమాలో నారా రోహిత్ బాగా నటించాడు. ఇషా తల్వార్ పాత్రకు సినిమాలో మంచి ప్రాధాన్యత ఉంది. ఆ పాత్రలో ఆమె బాగానే నటించింది. ఇక అవసరాల శ్రీనివాస్ ఉన్న కొద్దిసేపు బాగా నటించాడు.

సినిమా పరంగా చూస్తే.. హీరో, విలన్‌ల ఇంట్రడక్షన్ సన్నివేశాలు చాలా బాగున్నాయి. ఆ రెండు సన్నివేశాలతో వీరిద్దరి ఆలోచనలు ఎలా ఉంటాయో చెప్పడం బాగా ఆకట్టుకుంది. ఇక ఇంటర్వెల్‌ ట్విస్ట్ సినిమాకే మేజర్ హైలైట్‌గా చెప్పుకోవచ్చు. అప్పటివరకూ హీరోకూ, విలన్‌కు కనెక్షన్ ఎలా ఉంటుందా అనుకునే సమయానికి కథలో వచ్చే ట్విస్ట్‌గా ఇంటర్వెల్ బ్యాంగ్ కట్టిపడేస్తుంది. ఇక సెకండాఫ్‌లో వచ్చే మరో రెండు, మూడు ట్విస్ట్‌లు కూడా బాగా ఆకట్టుకుంటాయి. చివర్లో హీరో-విలన్‌ల మధ్యన వచ్చే మైండ్ గేమ్ బాగుంది.

