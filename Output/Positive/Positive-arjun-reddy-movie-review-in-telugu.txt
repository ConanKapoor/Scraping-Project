సినిమాకు ప్రధాన ప్లస్ పాయింట్ దర్శకుడు సందీప్ రెడ్డి వంగ స్వచ్ఛమైన ప్రేమలోని తీవ్రతను, అది విఫలమైనప్పుడు కలిగే భాధను గాఢమైన రీతిలో చెప్పడం. ప్రధాన పాత్రలైన అర్జున్ రెడ్డి, ప్రీతిల మధ్య ఉండే ప్రేమను ఆయన స్క్రీన్ మీద ప్రొజెక్ట్ చేసిన విధానం కొత్తగా ఉండటమేకాక బాగుంది కూడా. సినిమా చూసిన ప్రేక్షకులకు ముఖ్యంగా యువతకు ఈ ప్రేమ కథ చాలా కాలంపాటు గుర్తుండిపోతుంది. ఇక విజయ్ దేవరకొండ పాత్ర కూడా సినిమాకు మరో ప్రధాన బలం. కోపాన్ని కంట్రోల్ చేసుకోలేని కుర్రాడిగా, ప్రేమలో విఫలమై మానసిక వ్యధను అనుభవించే ప్రేమికుడిగా విజయ్ దేవరకొండ తన పాత్రకు నూటికి నూరు శాతం న్యాయం చేశాడు. అతను కనిపించే ప్రతి సన్నివేశం ఆసక్తికరంగా ఉండటమేగాక ఒక ప్రత్యేకతను కూడా కలిగిఉన్నట్టు అనిపిస్తుంది. ఒకరకంగా చెప్పాలంటే హీరోలోని ప్రతి అంశాన్ని ప్రేక్షకుడు అనుభవించగలడు.

ఫస్టాఫ్ ఆరంభంలో హీరో కాలేజ్ రోజుల్లో నడిచే కథనంతో దగ్గర్నుండి ఇంటర్వెల్ సమయంలో అతని ప్రేమకు అడ్డంకులు ఏర్పడటం వరకు సినిమా ఆకట్టుకునే విధంగా నడిచింది. అలాగే సెకండాఫ్లో అర్జున్ రెడ్డి పడే భాధ, చెడు వ్యసనాలకు అలవాటుపడటం, వాటి మూలంగా జీవితంలో విలువైన డాక్టర్ వృత్తిని కోల్పోవడం, వాటి తాలూకు సన్నివేశాలు అన్నీ బాగున్నాయి. హీరో స్నేహితుడి పాత్ర శివ ఆద్యతం హీరోకి సపోర్ట్ చేస్తూనే మంచి ఫన్ ను అందించింది. అందులో నటించిన రాహుల్ రామకృష్ణ కూడా తెలంగాణ యాసలో మంచి టైమింగ్ తో డైలాగ్స్ చెబుతూ అలరించగా ఇతర నటులు కళ్యాణ్, కమల్ కామరాజ్ లు పాత్రల పరిధి మేర ఆకట్టుకున్నారు. హీరోయిన్ షాలిని కూడా సెటిల్డ్ పెర్ఫార్మెన్స్ తో ఆకట్టుకుంది.

