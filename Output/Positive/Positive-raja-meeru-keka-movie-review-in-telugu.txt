రవి(రేవంత్), శ్వేత(లాస్య) మధ్యతరగతి సాఫ్ట్ వేర్ ఉద్యోగులు. వాళ్ళు నాగరాజు(తారకరత్న) యొక్క ట్రూటెక్ సాఫ్ట్ వేర్ కంపెనీ లో పనిచేస్తూ వుంటారు. వాళ్లకి ఎంబిఏ పూర్తి చేసి ఎప్పటికైనా మిలీనియర్ అవ్వాలని ఆలోచనతో వుండే శశాంక్(నోయల్), కోటీశ్వరుడైన శ్రీను(ఆర్జే హేమంత్) ఫ్రెండ్స్ గా ఉంటారు. ఈ నలుగురు జీవితాలు చాలా హ్యాపీగా వెళ్ళిపోతున్న టైంలో నాగరాజు(తారక్) స్వార్ధంతో కంపెనీ ఒక్కసారిగా నష్టాల్లో కూరుకుపోతుంది. దాంతో ఒక్కసారిగా ట్రూటెక్ బోర్డు మెంబర్స్ రాజీనామా చేయడంతో కంపెనీ మొత్తం దివాలా తీసి అంతా మూతబడుతుంది.

దాంతో ట్రూటెక్ లో ఉద్యోగాలు చేసే వేల మంది రోడ్డున పడతారు. వారిలో రవి, శ్వేత కూడా ఉంటారు. షేర్ మార్కెట్ లో డబ్బులు వస్తాయనే ఆశతో ట్రూటెక్ షేర్స్ మీద 10 లక్షలు పెట్టుబడి పెట్టిన శశాంక్, శ్రీనుల సొమ్ము మొత్తం పోతుంది. దీంతో ఒక్కసారి అందరు సమస్యల్లో చిక్కుకుంటారు. అలా తమ జీవితాలు రోడ్డున పడటానికి కారణం అయిన నాగరాజు మీద ఆ నలుగురు ఎలా పగ తీర్చుకున్నారు? ట్రూటెక్ కంపెనీ వెనుక ఉన్న స్కామ్ ని ఎలా బయట పెట్టారు? ఆ స్కామ్ ఏమిటి ? అనేది ఈ సినిమా కథ.

