ఈ సినిమా ప్రధాన ఆకర్షణ హీరో శ్రీకాంత్. చాలా రోజుల తరువాత తనలోని నటుడిని మరోమంచి పాత్ర ద్వారా బయట పెట్టాడు. చాలా సందర్భాల్లో చిన్న చిన్న ఎక్స్ ప్రెషన్స్ కూడా అద్భుతంగా పలికించి మెప్పించాడు. ఈ సినిమాలోని నటన శ్రీకాంత్‌ కెరీర్ లో ప్రత్యేకంగా నిలిస్తుంది. శ్రీకాంత్ భార్యగా నిఖిత నటన ఫరవాలేదు. హోం మినిష్టర్ గా నటించిన కోట శ్రీనివాసరావు తనదైన శైలిలో నటించాడు. శ్రీకాంత్ అనుచరుడిగా రవివర్మ మంచి నటనను ప్రదర్శించాడు. ఇక పృధ్వీరాజ్ కామెడి విలన్ గా తనదైన టైమింగ్‌తో కట్టిపడేస్తాడు. నాజర్, విజయ్ చందర్ కూడా తమ స్థాయి నటనను ప్రదర్శించారు. 

కథ ఎక్కడా ప్రక్కదారి పట్టకుండా స్క్రీన్ ప్లే ని రూపొందించుకున్నాడు దర్శకుడు. మొదటి పదినిముషాలు మినహా తరువాత నుంచి చివరివరకూ ఎక్కడా టెంపో తగ్గకుండా చూడటం ఈ సినిమాకు హైలైట్స్‌లో ఒకటిగా చెప్పుకోవచ్చు. ముస్లిం అయిన టెర్రరిస్ట్ ని ఒక ముస్లిం పోలీస్ ఇంటరాగేట్ చేసే సీన్ లో వచ్చే మాటలు చాలా బావున్నాయి. ఈ సినిమాలో వచ్చే హైలైట్ సీన్స్ లో ఇది ఒకటిగా చెప్పుకోవచ్చు. ఒక మంచి కథను స్పష్టంగా, సూటిగా ఎటువంటి కమర్షియల్ ఎలిమెంట్స్ ని కలపకుండా సినిమా చేయడం దర్శకుడి నిబద్ధతను తెలియచేస్తుంది. ఈ విషయం లో దర్శకుడిని అభినందించాలి. 

