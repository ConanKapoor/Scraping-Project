ఈ సినిమాకు మేజర్ ప్లస్ పాయింట్స్ అంటే.. రావు రమేష్ ఎపిసోడ్, అక్కడక్కడా నవ్వించే ప్రయత్నం చేసే సన్నివేశాల గురించి చెప్పుకోవాలి. హీరో కథను పూర్తిగా రెండు గంటల సినిమాగా చెప్పే అవకాశం లేకపోవడంతో అతడి కథతో పాటే మరో రెండు ప్రేమకథలను సమాంతరంగా నడిపారు. ఆ ఉప కథలు ఎలా ఉన్నాయనేది పక్కనపెడితే అందులోనుంచి చాలా వరకు కామెడీని తెప్పించే ప్రయత్నం చేశారు. ఇక హాస్టల్ ఓనర్‌గా అందరిచేతా ‘నాన్న’ అని పిలిపించుకునే రావు రమేష్ ఎపిసోడ్ సినిమాకు ఒక అర్థాన్ని తెచ్చిపెట్టిందనే చెప్పొచ్చు.

సోలో హీరోగా అభిజిత్ బాగానే మెప్పించాడు. మొదటి సినిమాలో కేవలం సాఫ్ట్ బాయ్‌గా మాత్రమే కనిపించిన అభిజిత్, ఈ సినిమాలో పంచ్ డైలాగులు, డ్యాన్సులు, ఫైట్స్ కూడా చేశాడు. ఒక కమర్షియల్ హీరో అనిపించుకోవడానికి సరిపడా మ్యానరిజమ్స్‌ను పండించే ప్రయత్నం చేశాడు. హీరోయిన్ ప్రగ్యా జైస్వాల్ చూడటానికి ముచ్చటగా ఉంది. నటన పరంగానూ చాలా వరకు ఆకట్టుకుంది. ఇక జబర్దస్త్‌తో పాపులర్ అయిన శీను, శంకర్‌ ఈ ఇద్దరూ సినిమాకు కామెడీ టైమింగ్ తెచ్చారు. ఇక ఎంతపెద్ద సినిమా అయినా ఎప్పుడూ తనకంటూ ఓ గుర్తింపు తెచ్చుకునే రావు రమేష్ ఈ సినిమాలోనూ అదే స్థాయిలో మెప్పించాడు. సప్తగిరి కామెడీ ట్రాక్ ఫర్వాలేదనిపిస్తుంది. సినిమా అంతా అయిపోయిందనుకున్నాక పృధ్వీ కామెడీ సీట్లో కూర్చోబెడుతుంది.

ఇక సినిమా పరంగా చూస్తే.. ఫస్టాఫ్ అన్ని పాత్రలనూ పరిచయం చేస్తూ, ఒక్కో పాత్రకూ ఒక్కో స్టోరీని అల్లుతూ సరదా సరదాగా బాగానే నడిపించారు. ఫస్టాఫ్ ఈ సినిమాకు హైలైట్‌గా చెప్పుకోవచ్చు.

