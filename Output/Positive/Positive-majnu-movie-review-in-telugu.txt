ప్లస్ పాయింట్స్ లో ముందుగా చెప్పవలసింది దర్శకుడు విరించి వర్మ కథను హ్యాడిల్ చేసిన విధానం గురించి. కథ పాతదే అయినప్పటికీ దాన్ని చాలా అందంగా, సహజంగా చెప్పాడు విరించి వర్మ. ముఖ్యంగా ఫస్ట్ హాఫ్ లో భీమవరంలో సాగే హీరో ఫ్లాష్ బ్యాక్ లవ్ స్టోరీ అయితే చాలా రియలిస్టిక్ గా, రొమాంటిక్ సాగుతూ బాగుంది. ఈ లవ్ స్టోరీకి సహజత్వం తీసుకురావడంలో దర్శకుడు నూటికి నూరు శాతం సక్సెస్ అయ్యాడు. అలాగే ఈ లవ్ స్టోరీ మధ్యలో, సెకండ్ హాఫ్ లో నడిచే కామెడీ మంచి టైమింగ్ తో నడుస్తూ ఎంటర్టైనింగ్ గా ఉంది.

ఇక హీరో నాని అయితే ఎప్పటిలాగే సినిమాని తన సహజ నటనతో ఇంకాస్త పై స్థాయికి తీసుకెళ్లాడు. మరీ ముఖ్యంగా తన మొదటి ప్రేమ కథలో అయితే అతడు జీవించాడనే చెప్పాలి. జ్ఞాన శేఖర్ అందించిన సినిమాటోగ్రఫీ అయితే ప్రతి ఫ్రేమ్ చాలా క్లీన్ గా, అందంగా ఉంటూ ఎంజాయ్ చేసే విధంగా ఉంది. సెకండ్ హాఫ్ లో వచ్చే వెన్నెల కిశోర్ కామెడీ, స్వతహాగా నాని పండించిన హాస్యం బాగున్నాయి. అలాగే క్లైమాక్స్ ఎపిసోడ్ కూడా కాస్త ఉత్కంఠను కలిగిస్తూనే ఎంటర్టైనింగ్ గా సాగి మంచి ముగింపులా అనిపించింది.

