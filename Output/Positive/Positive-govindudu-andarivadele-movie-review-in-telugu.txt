మన తెలుగువారి మిస్ అవుతున్న కుటుంబ బాంధవ్యాల విలువని తెలుపుతూ ఇలాంటి ఓ అచ్ఛ తెలుగు దృశ్య కావ్యాన్ని తెలుగు ప్రేక్షకులకు అందించాలని సంకల్పించిన కృష్ణవంశీకి, దాన్ని ఒకే చేసిన రామ్ చరణ్ కి, వీరిద్దరికీ వెన్నెముకలా ఉండి గ్రాండ్ లెవల్లో ఈ సినిమా తీసిన బండ్ల గణేష్ కి ముందుగా మేము హ్యాట్సాఫ్ చెబుతున్నాం.

రామ్ చరణ్ మొదటి సారి చేసిన ఫ్యామిలీ ఎంటర్టైనర్ కదా ఎలా నటించాడో.? అని అనుకొని థియేటర్స్ కి వెళ్ళే ప్రతి ఒక్కరినీ చరణ్ తన అద్భుతమైన నటనతో సర్ప్రైజ్ చేస్తాడు. రామ్ చరణ్ ఇప్పటి వరకూ చేసిన సినిమాల పెర్ఫార్మన్స్ అంతా ఒక ఎత్తైతే, ఇందులో పెర్ఫార్మన్స్ మాత్రమే ఒక ఎత్తని చెప్పాలి. నటుడిగా చరణ్ ని ఉన్నత స్థాయిలో నిలబెట్టే సినిమా అవుతుంది. సినిమా మొత్తం తన నటనతో అందరినీ కట్టి పడేస్తాడు. రామ్ చరణ్ నటన చూసి ఫ్యామిలీ ఆడియన్స్ ఫిదా అయిపోతారు. ముఖ్యంగా చివరి 30 నిమిషాల్లో చరణ్ చేసిన ఎమోషనల్ సీన్స్ గురించి ఒక్క మాటలో చెప్పాలంటే ‘ఫెంటాస్టిక్, మైండ్ బ్లోయింగ్’ అనే చెప్పాలి. అలాగే తను చూపించిన సరికొత్త మానరిజమ్స్, గెటప్, కాస్ట్యూమ్స్ వెస్ట్రన్ మిక్స్ చేసిన కొన్ని డైలాగ్స్ చాలా బాగున్నాయి, అన్నిటికంటే ముఖ్యంగా పోనీ టెయిల్ లుక్ లో చరణ్ చాలా బాగున్నాడు. ఈ సినిమాలో సింపుల్ సింపుల్ స్టెప్స్ తో కూడా ఆకట్టుకున్నాడు.

కాజల్ అగర్వాల్ కూడా ఇది వరకూ కనిపించిన సినిమాలకు పూర్తి భిన్నంగా తెలుగు సాంప్రదాయ దుస్తుల్లో ఆడియన్స్ మతి పోగొట్టింది. మామూలుగా చీరకి అమ్మాయిలోని ఏమేమి చూపించాలి ఏమేమి చూపించకూడదో తెలుసంటారు. అలానే కాజల్ కూడా ఆకట్టుకోవాల్సిన చోట అందంతో, మిగిలిన చోట అభినయంతో ఆకట్టుకుంది. కాజల్ మునుపెన్నడూ చూడని అందంగా, అంతే గ్లామరస్ గా ఇందులో కనిపిస్తుంది. ‘రా రా కుమారా’ పాటలో అల్ట్రా గ్లామరస్ గా కనిపించి ఆడియన్స్ ని కన్నార్పకుండా చేసింది. అలాగే మిగిలిన పాటల్లో కూడా కనురెప్ప వేస్తె ఎక్కడ కాజల్ అందాన్ని మిస్ అయిపోతామో అనే రీతిలో కృష్ణవంశీ కాజల్ ని చూపించాడు. ముఖ్యంగా గత రెండు సినిమాల్లో కన్నా ఈ సినిమాలో ఎక్కువగా రామ్ చరణ్ – కాజల్ కెమిస్ట్రీ వర్కౌట్ అయ్యింది. బావా మరదళ్ళు గా వీరి కాంబినేషన్ లో వచ్చే సీన్స్ ఆడియన్స్ లో ఏదో తెలియని ఫీలింగ్స్ ని కలిగిస్తాయి.

ఇక ఈ సినిమాకి ఆయువుపట్టుగా నిలిచిన ప్రకాష్ రాజ్ శ్రీ కాంత్ జయసుధల గురించి చెప్పాలి. ఈ చిత్ర టీం చెప్పినట్లు తాతయ్య పాత్రలో ప్రకాష్ రాజ్ ఈ సినిమాకి చాలా హెల్ప్ అయ్యాడు. తనే లేకపోతే ఏదో వెలితి కనిపించేది. గత కొద్ది సినిమాల నుంచి రెగ్యులర్ పాత్రల్లో కనిపిస్తున్న ప్రకాష్ రాజ్ ఈ మూవీతో పెర్ఫార్మన్స్ పరంగా మరోసారి తన టాలెంట్ ఏంటనేది చూపించాడు. నానమ్మగా జయసుధ పర్ఫెక్ట్ గా సెట్ అవ్వడమే కాకుండా, మంచి సపోర్ట్ ఇచ్చింది. అలాగే చరణ్ – ప్రకాష్ రాజ్ సీన్స్ సింప్లీ సూపర్బ్. ఇక విలేజ్ లో ఆవారాగా తిరుగుతూ రౌడీలా కనిపించే శ్రీ కాంత్ పాత్ర చాలా ఫన్నీగా ఉంటుంది. తను మాత్రమే ఆ పాత్ర చేయగలడు అనేంతలా చేసాడు. కమలినీ ముఖర్జీ కూడా లంగా ఓనీల్లో చాలా బ్యూటిఫుల్ గా ఉంది. చరణ్ ఫాదర్ పాత్రలో రెహమాన్ నటన బాగుంది. ఎమోషనల్ సీన్స్ లో ఆ పాత్ర అందరికీ కనెక్ట్ అవుతుంది.

ఆదర్శ్ బాలకృష్ణ నెగటివ్ షేడ్స్ ఉన్న పాత్రలో చాలా బాగా చేసాడు. అలాగే రావు రమేష్, కోట శ్రీనివాస రావు నెగటివ్ షేడ్స్ లో మంచి నటనని కనబరిచారు. కృష్ణవంశీ అంటే పాటలు అద్భుతంగా తీస్తాడనే పేరుంది, ఆ పేరుని మరో రెండింతలు పెంచేలా ఈ సినిమాలో పాటలని తీసారు. ఫస్ట్ హాఫ్ మొత్తం అలా అలా సరదాగా సాగిపోతుంది. సెకండాఫ్ కూడా ఎంటర్టైనింగ్ గా మొదలై మీ మనసుకు హత్తుకునే ఎమోషనల్ సీన్స్ తో సినిమాని ముగించారు. ఈ సినిమాకి మెయిన్ హైలైట్ చివరి 30 నిమిషాలు. మొదటి నుంచి సినిమాలోని పాత్రలకి మిమ్మల్ని కనెక్ట్ చేసెయ్యడం వలన చివరి 30 నిమిషాలు మీకే అలా జరుగుతున్నట్టు ఫీలవుతారు. సినిమా చివర్లో మీ కళ్ళు చెమర్చిన తర్వాత మీ మదిలో మెదిలే మొదటి ఆలోచన ‘ఒక్కసారి నా కుటుంబంలోని అందరితో కలిసి ఈ దసరా సెలబ్రేట్ చేసుకోవాలి’.

