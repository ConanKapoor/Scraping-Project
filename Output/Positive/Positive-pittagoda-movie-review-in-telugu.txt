సినిమాలోని ప్లస్ పాయింట్స్ విషయానికొస్తే ముందుగా చెప్పుకోవలసింది కథ గురించి. వాస్తవానికి చాలా దగ్గరగా ఉండే ఈ కథను దర్శకుడు ఆసక్తికరంగా చెప్పిన విధానం చాలా బాగుంది. సినిమాలోని చాలా భాగం మనకు చాలా దగ్గరగా, రోజూ చూసే వాతావరణంలాగే ఉంది. ముఖ్యంగా ఫస్టాఫ్ ను ఆరంభం నుండి ఇంటర్వెల్ వరకు సినిమాను నడిపిన తీరు, ఇంటర్వెల్ బ్యాంగ్ ఆకట్టుకున్నాయి. ఎక్కడా అనవసరమైన, బలవంతపు సన్నివేశాలు,అంశాల జోలికి పోకుండా నలుగురు కుర్రాళ్ళు, వాళ్ళ జీవన శైలిని వివరించడం నచ్చింది.

అలాగే హీరో టిప్పును వాళ్ళ నాన్న కించపరిచే సన్నివేశాలు, నలుగురు స్నేహితుల స్నేహా బంధాన్ని ఎలివేట్ చేసే సీన్లు ఎమోషనల్ గా కనెక్టయ్యాయి. ఇక సెకండాఫ్ కథనం కూడా క్లైమాక్స్ ముందు వరకు బోర్ కొట్టకుండా బాగానే నడిచింది. హీరో హీరోయిన్ల మధ్య నడిచే లవ్ ట్రాక్ కూడా కొత్తగా, ఫ్రెష్ ఫీల్ ఇచ్చింది. అవసరమైన చోట మాత్రమే వచ్చే పాటలు, వాటికి ప్రాణం కమలాకర్ అందించిన సంగీతం బాగున్నాయి. హీరో, హీరోయిన్ల పాత్రల్లో విశ్వదేవ్, పునర్నవిల సహజ నటన ఆకట్టుకుంది. హీరో స్నేహితులుగా ఉయ్యాలా జంపాలా రాజు, జబర్దస్త్‌ రాజు, శివ ఆర్‌.ఎస్‌, శ్రీకాంత్‌ ఆర్‌.ఎన్‌ లు బాగానే నటించారు.

