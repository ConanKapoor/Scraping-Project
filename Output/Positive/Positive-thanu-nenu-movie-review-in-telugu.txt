‘తను నేను’ అనే సినిమాకి బిగ్గెస్ట్ ప్లస్ పాయింట్స్ లో చెప్పుకోవాల్సినవి రెండు.. మొదటిది సినిమా ఫస్ట్ హాఫ్ అయితే రెండవది హీరోగా పరిచయమైన సంతోష్ శోభన్ పెర్ఫార్మన్స్. ఇక వివరాల్లోకి వెళితే.. సినిమా ఫస్ట్ హాఫ్ చాలా ఎంటర్టైనింగ్ గా స్టార్ట్ అవుతుంది. అలాగే చాలా స్పీడ్ గా కూడా ముందుకు వెళ్తూ ఉంటుంది. అన్నీ ఇంత ఈజీగా జరిగిపోతాయా అనేది పక్కన పెడితే పాత్రలను పరిచయం చేస్తూ ఆ పాత్రలని ఎస్టాబ్లిష్ చేస్తూ చాలా బాగా మొదటి అర్ధ భాగాన్ని నడిపించారు. ఫస్ట్ హాఫ్ లో ఓ పగలబడి నవ్వుకునే సీన్ లు లేకపోయినా సినిమా మొదటి నుంచి ఇంటర్వల్ బ్లాక్ వరకూ ఓ క చిరునవ్వు మీ ముఖంపై కంటిన్యూగా ఉంటుంది. దానివలన సినిమాలోని పాత్రలకి మీరు కనెక్ట్ అయ్యి ఎంజాయ్ చేస్తారు. ఫస్ట్ హాఫ్ లో వచ్చే రెస్టారెంట్ సీన్, ఆఫీస్ సీన్స్, అమెరికా అంటే హీరో చెప్పే వెటకారపు డైలాగ్స్ అందరినీ బాగా ఆకట్టుకుంటాయి.

ఇక హీరోగా చేసిన సంతోష్ శోభన్ గతంలో గోల్కొండ హైస్కూల్ అనే సినిమాలో నటించినా తను హీరోగా, తన భుజాల మీద నడిపించిన సినిమా ఇది. సంతోష్ హీరోగా మొదటి సినిమాతోనే డిస్టింక్షన్ లో మార్కులు కొట్టేసాడు. సినిమా అమోట్టాన్ని తానొక్కడే నడిపించాడు. సినిమాకి కావాల్సిన అన్ని హావ భావాలను బాగా పలికించాడు. అలాగే సంతోష్ వాయిస్ బాగుంది, అలాగే అతను వాయిస్ లో చూపిన మాడ్యులేషన్స్ ఇంకా బాగున్నాయి. అక్కడక్కడా నాని, రవితేజ, అవసరాల శ్రీనివాస్ లని సంతోష్ ఇమిటేట్ చేసిన ఫ్లేవర్ కూడా సినిమాలో కనిపిస్తుంది. హీరోయిన్ అవిక గోర్ తనకి ఇచ్చిన పాత్రలో అవసరమైన మేరకు హావ భావాలను పలికించి వెళ్ళిపోయింది. సంతోష్ ఫ్రెండ్ గా కనిపించిన అభిషేక్ మారోసారి తన కామెడీ టైమింగ్ తో అక్కడక్కడా నవ్విస్తూ వచ్చాడు. రోహిత్ వర్మ బలుపు ఎన్నారైగా బాగా చేసాడు. రవిబాబు, సత్య కృష్ణన్ లు తమ పాత్రల పరిదిమేర నటించారు.

