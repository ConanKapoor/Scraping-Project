హీరోయిన్ గా మంచి ఇమేజ్ ఉన్న తెలుగమ్మాయి అంజలి ఈ సినిమాలో నటించడం ఈ సినిమాకి పెద్ద ప్లస్. సినిమాలో కంటెంట్ సంగతి పక్కన పెడితే అంజలి ఇమేజ్ ఈ సినిమాకి బాగా హెల్ప్ అవుతుంది. అంజలి ఈ సినిమాలో మంచి నటనని కనపరిచింది. డైరెక్టర్ ఎంచుకున్న పాత్రకి అంజలి న్యాయం చేసింది. ఇక ఈ సినిమాతో హీరోగా పరిచయం అయిన కమెడియన్ శ్రీనివాస్ రెడ్డి. ఈ సినిమాలో హీరో పాత్రకి ఇతనే పర్ఫెక్ట్ అనిపించేంతలా శ్రీనివాస్ రెడ్డి పెర్ఫార్మన్స్ ఉంది. కామెడీ సీన్స్ లో అతనికి ఎలాగో అనుభవం ఉంది కావున వాటి గురించి ప్రత్యేకంగా చెప్పుకోనక్కరలేదు. ఇక హర్రర్ సీన్స్ లో మంచి నటనని కనబరిచాడు. సినిమా మొత్తాని తన భుజాల మీదే నడిపించాడు.

జబర్దస్త్ టీవీ షో ద్వారా ఫేమస్ అయిన శకలక శంకర్ చేసిన కామెడీ ఫస్ట్ హాఫ్ లో ప్రేక్షకులను బాగా నవ్విస్తుంది. ముఖ్యంగా అతను శ్రీకాకుళం యాసలో మాట్లాడుతూ రామ్ గోపాల్ వర్మని ఇమిటేట్ చేయడం బాగా నవ్వు తెప్పిస్తుంది. బ్రహ్మానందం క్లైమాక్స్ సీన్ లో బాగా నవ్వించాడు. రావు రమేష్ పాత్ర ఇందులో కొత్తగా ఉంటుంది. అలాగే అతని పెర్ఫార్మన్స్ కూడా చాలా బాగుంది. అలీ, సత్యం రాజేష్, మధు నందన్ లు తమ పాత్రలకు న్యాయం చేయగా అతిధి పాత్రల్లో కనిపించిన హర్షవర్ధన్ రాణే, దిల్ రాజులు పాత్రల పరిధిమేర నటించారు.

ఈ సినిమా ఫస్ట్ హాఫ్ కామెడీగా సాగిపోవడం వలన ఆడియన్స్ కి ఎక్కడా బోర్ కొట్టదు. అలాగే ఫస్ట్ హాఫ్ లో వచ్చే కొన్ని హర్రర్ సీన్స్ బాగున్నాయి. సెకండాఫ్ లో సప్తగిరి వచ్చేది ఒకే ఒక్క సీన్ అయినా ప్రేక్షకులను బాగా నవ్విస్తుంది. క్లైమాక్స్ ఎపిసోడ్ కాస్త పరవాలేదనిపిస్తుంది.

