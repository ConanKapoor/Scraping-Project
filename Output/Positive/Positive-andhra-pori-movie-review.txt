పైన చెప్పినట్టుగానే చెప్పుకుంటూ పోతే ఈ కథ సినిమాగా మారే అవకాశమే లేదు. సినిమాలో అంతర్లీనంగా నడిచే ఎన్నో కథలున్నాయి. నర్సింగ్, ప్రశాంతిల ప్రేమకథలో అద్భుతమైన ఇన్నోసెన్స్ ఉంది. వాటన్నింటినీ సరిగ్గా పట్టుకొని తెరకెక్కించడం వల్లే ‘టైమ్‌పాస్’ సినిమా అంతటి ఫీల్‌నిచ్చింది. టైమ్‌పాస్ కథలోని ఇన్నోసెన్స్‌ను ఆంధ్రాపోరి కూడా సరిగ్గా పట్టుకుందనే చెప్పాలి. ఇదే సినిమాకు బిగ్గెస్ట్ ప్లస్‌పాయింట్‌గా నిలుస్తుంది. ప్రేమకథల్లో అందమైన సంఘటనలు అలా వస్తూంటాయే కానీ, బలమైన అంశాలంటూ ప్రత్యేకంగా ఉండవు. అలాంటి అందమైన సంఘటనలన్నీ అంతే అందమైన పాటల్లో చెప్పడం మరో ప్లస్‌పాయింట్. డైలాగులు సందర్భానికి తగ్గట్టుగా అర్థవంతంగా ఉన్నాయి.

నర్సింగ్‌గా పూరీ ఆకాష్ అద్భుతంగా నటించాడనే చెప్పాలి. ఓ పదిహేడేళ్ళ కుర్రాడిలో సహజంగానే ఉండే అయోమయాన్ని, అదే పదిహేడేళ్ళ కుర్రాడిలో ఉండే ఉత్సాహాన్ని చాలా చక్కగా పలికించాడు. డైలాగులు చెప్పడంలో ఎంతో నైపుణ్యమున్న నటుడిలా యాక్టింగ్‌తో బ్యాలెన్స్‌డ్ డైలాగులు చెప్పడంలో సూపర్ సక్సెస్ అయ్యాడు. ఇక ఉల్కా గుప్తా ప్రశాంతిగా తన పాత్రలో సరిగ్గా ఒదిగిపోయింది. ఇద్దరూ పోటీ పడి నటించారని చెప్పొచ్చు. హీరోయిన్ తండ్రిగా నటించిన శ్రీకాంత్ ఆద్యంతం కట్టిపడేస్తాడు. అతడి లుక్స్, డైలాగ్ డిక్షన్ సినిమా మూడ్‌కు సరిగ్గా సరిపోయాయ్! నర్సింగ్ తల్లిగా ఈశ్వరి బాగా నటించింది.

సినిమా పరంగా చూసుకుంటే ఫస్టాఫ్‌లో హీరో హీరోయిన్ల ప్రేమకథ మొదలయ్యాక ఆ కథలో ఉండే సున్నితమైన అమాయకత్వం, సెకండాఫ్‌లో వచ్చే బలమైన ఎమోషనల్ సన్నివేశాలు సినిమాకు ఒక అర్థాన్ని తెచ్చిపెట్టాయి. సెకండాఫ్‌ని మేజర్ ప్లస్‌పాయింట్‌గా చెప్పుకోవచ్చు.

