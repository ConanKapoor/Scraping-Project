‘స్పీడున్నోడు’ సినిమా చాలా స్పీడ్ గా మొదలవ్వడం, అంతే స్పీడ్ గా కథలోకి వెళ్ళడం, అదే స్పీడ్ తో ఎంటర్టైనింగ్ గా పాత్రలని పరిచయం చేయడమే మొదట అందరికీ బాగా నచ్చే పాయింట్. సినిమా ప్రారంభం చాలా సరదాగా ఉంటుంది. అలాగే ఫ్రెండ్షిప్ మరియు లవ్ ట్రాక్ తో సినిమాని ఎంటర్టైనింగ్ గా ముందుకు నడిపించడం సినిమాకి హైలైట్. ఇకపోతే ఈ సినిమాకి ఇంటర్వెల్ బాంగ్ బాగుంటుంది. ఫస్ట్ హాఫ్ లో ఎక్కువ భాగం ఫ్రెండ్ పాత్ర చేసిన శ్రీనివాస్ రెడ్డి, మధులు పంచ్ డైలాగ్స్ తో నవ్విస్తారు. మరో వైపు ఇల్లరికపు అల్లుల్లుగా పోసాని కృష్ణమురళి, పృధ్వీరాజ్ లు అక్కడక్కడా నవ్వించారు.

నటీనటుల ఏ మేరకు సినిమాకి సహాయం చేసారు అనే విషయానికి వస్తే.. బెల్లంకొండ శ్రీనివాస్ రెండవ సినిమాలో కూడా ఎనర్జిటిక్ పెర్ఫార్మన్స్ తో ఆకట్టుకున్నాడు. డాన్సులు, ఫైట్లు ఇరగదీశాడు. ఇంట్రడక్షన్ సాంగ్, బెల్లంకొండ మరియు తమన్నా సాంగ్ లో శ్రీనివాస్ స్టెప్స్ అదుర్స్. అలాగే మొదట సారి తను క్లైమాక్స్ లో చేసిన ఎమోషనల్ సీన్ చాలా బాగుంది. హీరోయిన్ సొనారిక సీన్స్ లో పల్లెటూరి అమ్మాయిలా లంగావొనీల్లో కనిపించి, పాటల్లో మాత్రం అల్ట్రా గ్లామరస్ గా కనిపించి తన అందచందాలతో ఆకట్టుకుంది. నటనాపరంగా పరవాలేదనిపించుకుంది. స్పెషల్ సాంగ్ లో కనిపించిన తమన్నా అందాల ఆరబోతతో ముందు బెంచ్ వారిని పిచ్చెక్కించిందని చెప్పాలి. ఫ్రెండ్ పాత్రలో శ్రీనివాస్ రెడ్డి తనదైన కామెడీ టైమింగ్ తో ప్రేక్షకులను నవ్విస్తూ మంచి సపోర్ట్ ని ఇచ్చాడు. ఇక ఫ్రెండ్స్ గా చేసిన మధు, శకలక శంకర్ లు అక్కడక్కడా నవ్వించారు. చైతన్య కృష్ణ మరియు కబీర్ దుహన్ సింగ్ లు నెగటివ్ షేడ్స్ ని బాగా చూపించారు. కమెడియన్స్ గా కనిపించిన పోసాని కృష్ణ మురళి, పృధ్వీరాజ్, అలీ మరియు ఝాన్సీలు తమదైన తరహాలో అక్కడక్కడా నవ్వించారు. ఇక ముఖ్య పాత్రల్లో కనిపించిన ప్రకాష్ రాజ్, రావు రమేష్, పవిత్రా లోకేష్ లు ఉన్న పాత్రలకి మంచి సపోర్ట్ ఇచ్చారు.

స్నేహం ఎంత గొప్పది అనే చెప్పే ఓ కథని ఓ విలేజ్ బ్యాక్ డ్రాప్ ప్రేమ కథని జోడించి చెప్పడం బాగుంది. మెయిన్ గా ఈ సినిమా చివరికి వచ్చేసరికి వరుసగా రివీల్ అయ్యే ట్విస్ట్ లు ఆసక్తికరంగా ఉంటాయి. అలాగే చివరి 20 నిమిషాలు సినిమాకి ఆయువు పట్టు అని చెప్పాలి. ఈ ఎపిసోడ్ అన్ని వర్గాల ప్రేక్షకులకి నచ్చడమే కాకుండా ఫ్రెండ్షిప్ గురించి చెప్పే లైన్స్ ఓ మంచి ఫీల్ ని ఇస్తుంది.

