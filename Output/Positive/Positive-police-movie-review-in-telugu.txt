ఈ సినిమాకు మేజర్ ప్లస్ పాయింట్ అంటే మొదట్నుంచీ చివరివరకూ అద్భుతమైన ఎమోషన్స్ క్యారీ అవుతూ ఉండడమనే పాయింట్ గురించి చెప్పాలి. ఒక కూతురితో ప్రశాంత జీవితం గడిపే తండ్రి ప్రయాణం; తల్లి, భార్యలతో అందంగా సాగిపోయే అతడి గత జీవిత ప్రయాణం, వృత్తి రీత్యా చూసే కొన్ని తట్టుకోలేని సంఘటలు.. ఇలా ఈ ప్రయాణాల చుట్టూ ఉన్న ఎమోషన్ కట్టిపడేసేలా ఉంటుంది. సినిమా పరంగా ఈ ఎమోషన్సే హైలైట్ అవుతూ సినిమాను నిలబెడుతూ వస్తుంటాయి. ఇంటర్వెల్ బ్లాక్ సినిమాకే మేజర్ హైలైట్. హీరోయిజంతో పాటు అసలు కథలోని ఎమోషన్‌ని తారాస్థాయికి తీసుకెళ్ళే ఈ సన్నివేశం గురించి ఎంత చెప్పినా తక్కువే. క్లైమాక్స్‌లో వచ్చే కొన్ని డైలాగ్స్ ఈ సినిమా సలు పాయింట్‌ను కొత్త కోణంలో పరిచయం చేయడం బాగుంది.

హీరో విజయ్ సినిమాను పూర్తిగా తన భుజాలపై మోసుకొచ్చాడు. డిఫరెంట్ షేడ్స్ ఉన్న పాత్రలో విజయ్ ఒదిగిపోయి నటించాడు. ఇక ఆయన ఫ్యాన్స్‌ని సంతృప్తి పరచేలా రూపొందించిన సన్నివేశాల్లో విజయ్ మాస్ పవర్ చూడొచ్చు. విజయ్ తర్వాత ప్రఖ్యాత తమిళ దర్శకుడు మహేంద్రన్ నటనను ఈ సినిమాకు మరో హైలైట్‌గా చెప్పుకోవచ్చు. ఎక్కువగా మాట్లాడకుండా చాలా కూల్‌గా ఉంటూనే ఎంతో వయలెంట్‌గా కనిపించేలా దర్శకుడు ఆ పాత్రను రూపొందించిన తీరు, దాన్ని మహేంద్రన్ పోషించిన విధానానికి వంకబెట్టలేం. సమంత ఎప్పట్లానే తనదైన యాక్టింగ్‌తో కట్టిపడేసింది. అమీ జాక్సన్‍ది చిన్న పాత్రే అయినా బాగా నటించింది. బేబీ నైనికా తన పాత్రకే ఓ అందాన్ని తెచ్చిపెట్టుకుంది. రాధికా, ప్రభు, రాజేంద్రన్.. తదితర నటీనటులంతా తమ పరిధిమేర బాగా నటించారు.

