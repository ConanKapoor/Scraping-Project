అల్లరి నరేష్ తన గత సినిమాలకు భిన్నంగా ట్రై చేసిన ఈ బందిపోటు సినిమాలో అల్లరి నరేష్ పెర్ఫార్మన్స్ కూడా ఎంతో వైవిధ్యంగా ఉంది. చెప్పాలంటే మనం ఇందులో ఓ కొత్త తరహా నరేష్ ని చూస్తాం., అంటే అల్లరి అల్లరిగా చిలిపి పనులు చేసే నరేష్ ని కాకుండా కాస్త ఇంటెలిజెంట్ గా బిహేవ్ చేస్తూ ఎత్తుకు పై ఎత్తులు వేసే నరేష్ ని చూస్తాం. నరేష్ చాలా రోజుల తర్వాత పూర్తి నటనా ప్రాధాన్యం ఉన్న పాత్ర చేసి అందులో ఒదిగిపోయాడు. అతనే తన భుజాలపై ఈ సినిమాని నడిపించాడు. ఇక నవ్వించడం అనేది ఎలాగూ అల్లరి నరేష్ చేసేదే కదా.. ఇందులో ఫుల్ లెంగ్త్ నవ్వించకపోయినా ఇంస్టాల్ మెంట్స్ లో బాగానే నవ్వించాడు. ఈశ నరేష్ కి పర్ఫెక్ట్ జోడీలా అనిపించింది. ఈశ జస్ట్ గ్లామర్ అట్రాక్షన్ గానే కాకుండా కథకి అవసరం ఉన్న ఓ మంచి పాత్ర చేసి ఆ పాత్రకి న్యాయం చేసింది. కానీ ఈ సినిమాలో తనకి స్క్రీన్ పైన ఎక్కువ రన్ టైం దొరకలేదు. ముఖ్యంగా సెకండాఫ్ లో ఎక్కువ పాటలకే పరిమితం అయ్యింది. ఇక ఎక్స్ పోజ్ చెయ్యకపోయినా మోడ్రన్ లుక్ లో కూసింత గ్లామరస్ యాంగిల్ ని ఈ సినిమాలో చూపించింది.

ఈ సినిమాలో అల్లరి నరేష్ తర్వాత ఎంటర్టైన్ చేసేది మాత్రం సంపూర్నేష్ బాబు. సంపూర్నేష్ ఎక్కడా ఓవరాక్షన్ చెయ్యకుండా చాలా సెటిల్ పెర్ఫార్మన్స్ ఇస్తూ నవ్వించాడు. ఇక ముఖ్యమైన పాత్రలు చేసిన రావు రమేష్, తనికెళ్ళ భరణి, పోసాని కృష్ణ మురళి, చంద్ర మోహన్ లు తన పాత్రలకు న్యాయం చేసారు. ప్రేక్షకులను కాసేపు నవ్వించారు. టీవీ రిపోర్టర్ గా సప్తగిరి అక్కడక్కడా కనిపించి నవ్విస్తాడు. ఇకపోతే ఈ సినిమాలో ఫస్ట్ హాఫ్ చాలా ఆసక్తికరంగా అనిపిస్తుంది. సినిమా మొదట్లో వరుసగా పాత్రలని పరిచయం చేసిన విధానం, అల్లరి నరేష్ – తనికెళ్ళ భరణి ఎపిసోడ్ బాగానే నవ్విస్తుంది. అలాగే ఇంటర్వల్ తర్వాత వచ్చే బాంగ్ కూడా బాగానే ఆకట్టుకుంటుంది. పోసాని కృష్ణ మురళి ఎపిసోడ్ చివర్లో బాగా నవ్వుకుంటారు. శ్రద్ధ దాస్ స్పెషల్ సాంగ్ ముందు బెంచ్ వారిని ఆకట్టుకుంటుంది.

