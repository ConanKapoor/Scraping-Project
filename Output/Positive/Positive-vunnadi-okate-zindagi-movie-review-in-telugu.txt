సినిమాకు ప్రధాన బలం అభి, వాసుల స్నేహ బంధం.  దర్శకుడు కిశోర్ తిరుమల ఈ ఒక్క థ్రెడ్ మీదే కథ, కథనాలను రాసుకున్నాడు.  సినిమాలో కీలకమనిపించే ప్రతి సన్నివేశం వీరిద్దరి స్నేహ బంధం నైపథ్యంలోనే ఉండటంతో చాలా చోట్ల స్నేహమనే ఎమోషన్ మనసులో కదలాడుతూ ఉంటుంది.  దానికి తోడు సెకండాఫ్లో విడిపోయిన అభి, వాసులు తిరిగి కలుసుకునే ప్రాసెస్లో తీసిన రెండు సన్నివేశాలు బాగా కదిలిస్తాయి.  వీటి ద్వారా ఇద్దరు స్నేహితులు ఒకరి కోసం ఒకరు ఎలా పరితపించుపోతుంటారు అనే అంశాన్ని బలంగానే చెప్పారు కిశోర్ తిరుమల. 

వాటితో పాటే ఫస్టాఫ్ లో సాగే రామ్, అనుపమ లవ్ ట్రాక్ కూడా కొంత ఎంటర్టైన్మెంట్ కలగలిసి ఆహ్లాదకరంగా అనిపించింది.  లుక్స్, పెర్ఫార్మెన్స్ పరంగా అనుపమ స్క్రీన్ మీద చక్కగా కనబడింది.  మధ్య మధ్యలో వచ్చే ప్రియదర్శి కామెడీ మంచి టైమింగ్ తో ఉండి నవ్వించింది.  రామ్ పాత్ర చిత్రీకరణ, అతని లుక్స్, పెర్ఫార్మెన్స్ బాగున్నాయి.  కీలకమైన శ్రీవిష్ణు పాత్ర కూడా భావోద్వేగంతో కూడినదై ఉండటం, అందులో ఆయన నటన కూడా బాగుండటం సినిమాకు కలిసొచ్చాయి.  ఇక మహా వలన బెస్ట్ ఫ్రెండ్స్ ఇద్దరూ విడిపోయే పరిస్థితులు కన్విన్సింగా ఉండి మెప్పించాయి.

