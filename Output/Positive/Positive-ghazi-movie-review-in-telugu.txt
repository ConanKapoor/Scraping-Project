సినిమాలోని బలమైన అంశాల్లో ముందుగా చెప్పుకోవాల్సింది ఎవరికీ తెలియని చరిత్ర ఆధారంగా రూపొందించబడిన కథ గురించి. చాలా మందికి ఈ యుద్ధ చరిత్ర అంతగా పరిచయం లేదు కనుక దర్శకుడు సంకల్ప్ రెడ్డి కొన్ని వాస్తవిక అంశాలు, కొన్ని కల్పిత అంశాలు జోడించి చాలా స్పష్టమైన కథను తయారు చేశాడు. అంతేగాక దాన్ని చాలా వివరణాత్మకంగా వివరించాడు కూడా. సినిమా చూస్తున్నంత సేపు కథలో ఎలాంటి కన్ఫ్యూజన్ తలెత్తదు. అంతా 1971 ప్రస్తుతంలోనే నడుస్తూ ముందుకెళుతూ స్పష్టంగా ఉంటుంది.

ఇక దర్శకుడు సంకల్ప్ రెడ్డి వేసిన సబ్ మెరైన్ లోపలి సెట్టింగ్స్ చాలా అద్భుతంగా అనిపిపించాయి. ఏదో వేశామంటే వేశామని కాకుండా అన్ని సాంకేతిక విభాగాలను చాలా ఖచ్చితంగా రూపొందించి సబ్ మెరైన్ అంతర్భాగాన్ని కళ్ళకు కట్టినట్టు చూపాడు. ఆ విషయంలో అతని ఖచ్చితత్వాన్ని మెచ్చుకోవలసిందే. అలాగే సబ్ మెరైన్ నీళ్ళలోకి దిగడం, పైకి లేవడం, సముద్రపు అడుగున టార్పీడో (మిసైల్స్) లతో పరస్పర యుద్ధం, ఎస్ 21, ఘాజి అటాక్ నుండి తప్పించుకొని ఎదురు పోరాడటం వంటి వాటిని విఎఫ్ఎక్స్ ద్వారా సృష్టించడం, సబ్ మెరైన్ లో ప్రతి ఒక్క వ్యవస్థ యొక్క పనితీరు ఎలా ఉంటుంది, క్రూ ఎలా పని చేస్తారు అనేది చాలా బాగా వివరించడం ఆకట్టుకున్నాయి.

ఫస్టాఫ్లో ఇండియన్ సబ్ మెరైన్ కెప్టెన్స్ గా ఉన్న కేకే మీనన్, రానా ల మధ్య తలెత్తే అభిప్రాయం బేధాలను ఆసక్తికరంగా చూపారు. ప్రీ క్లైమాక్స్, క్లైమాక్స్ ఎపిసోడ్లలో ఇండియన్ నేవీ పని తీరును, వేసిన యుద్ధ ప్రణాళికలను చాలా గొప్పగా చూపించారు. కీలకమైన పాత్రల్లో నటించిన రానా, కే కే మీనన్, అతుల్ కులకర్ణి, సత్యదేవ్ లు నటన ఆకట్టుకుంది. చివర్లో పాక్ ఈ చరిత్రను ఎలా వక్రీకరించిందో కూడా టైటిల్స్ రూపంలో చెప్పి చరిత్ర మరుగునపడటానికి గల కారణాన్ని బయటపెట్టడం బాగుంది.

