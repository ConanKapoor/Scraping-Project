సినిమాలోని ప్లస్ పాయింట్స్ విషయానికొస్తే ముందుగా చెప్పుకోవలసింది నరేష్ కామెడీ గురించి. చాలా కాలం నుండి నరేష్ లో మిస్సైన కామెడీ తరహా ఎంటర్టైన్మెంట్ ఈ సినిమాలో కాస్తో కూస్తో దొరికిందనే చెప్పాలి. సినిమా ఫస్టాఫ్ నుండి ఎండింగ్ వరకు నడిచే కామెడీ ట్రాక్ చాలా చోట్ల మంచి నవ్వుల్ని పూయించింది. అతనికి తోడు షకలక శంకర్, చమ్మక్ చంద్ర, రాజేంద్ర ప్రసాద్ ల కామెడీ కూడా బాగానే వర్కవుటైంది. ఫస్టాఫ్ అంతా వీళ్ళ కామెడీతోనే సాగుతూ మంచి ఎంటర్టైన్మెంట్ ఇచ్చింది.

ఇక సెకండాఫ్ లో దెయ్యాన్ని ఎలివేట్ చేస్తూ తీసిన కొన్ని సన్నివేశాలు ఆకట్టుకున్నాయి. కేవలం ప్రధాన పాత్రలనే కాకుండా ఇతర పాత్రలతో చేయించిన కామెడీ, హర్రర్ సన్నివేశాలు కొంత వరకు బాగున్నాయి. ఇంటర్వెల్ సీన్లో వచ్చే చిన్నపాటి ట్విస్ట్ కూడా బాగుంది. ఇక నరేష్, కృతిక జయ కుమార్ ల లవ్ ట్రాక్ బాగుంది. కృతిక జయకుమార్ సినిమాలో చాలా అందంగా కనిపిస్తూ ఆకట్టుకుంది. దెయ్యం పాత్ర పోషించిన సెకండ్ హీరోయిన్ మౌర్యాని నటన కూడా ఆకట్టుకుంది.

