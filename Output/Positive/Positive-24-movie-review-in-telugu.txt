ఈ సినిమాకు ప్రధానమైన అనుకూలాంశం అంటే కథా ఆలోచన దగ్గర్నుంచి, చూస్తున్న ప్రతీ సన్నివేశం కట్టిపడేసేంత కొత్తదనంతో ఓ మాయలా ఉండడం గురించి చెప్పుకోవాలి. కాలంలో ముందుకు, వెనక్కి వెళ్ళడం అనే ఆలోచన తెలుగు సినిమాకు కొత్తది కాకపోయినా, ఈ సినిమాలో ఆ అంశం పక్కనబెడితే మిగతాదంతా చాలా కొత్తది. ఇలాంటి ఒక ప్రయత్నాన్ని ఇండియన్ సినిమా పరిస్థితులకు తగ్గట్టు చెప్పడం దర్శకుడిగా విక్రమ్ కుమార్ ఈ సినిమాలో చూపిన అద్భుతమైన ప్రతిభగా చెప్పుకోవాలి. ప్రతీ పావుగంటకు ఒక ట్విస్ట్, ప్రతీ సన్నివేశంలో కొత్త కొత్త ఆలోచనలు, పరిస్థితులు కల్పిస్తూ కథను ముందుకు నడిపే విధానం కట్టిపడేసేలా ఉంది.

ఇక ఈ సినిమాలో మూడు పాత్రలు చేసిన సూర్య సినిమానంతా తన ఈజ్‌తో మరింత ఉత్సాహంతో నడిపించాడు. శివ, ఆత్రేయ, మణి.. ఇలా ప్రతి పాత్రలోనూ సూర్య చూపిన నేర్పు, ఆయన నటనా స్థాయిని మరోసారి బలంగా పరిచయం చేసింది. నిత్యా మీనన్ ఉన్న కొద్దిసేపైనా చాలా బాగా నటించింది. సమంత తనకు అలవాటైన పాత్రలో బాగా నటించింది. చిన్న చిన్న ఎక్స్‌ప్రెషన్స్ కూడా సరిగ్గా పలికించడంలో సమంత ప్రతిభను ఈ సినిమాలో మరోసారి చూడొచ్చు. శరణ్య తన నటనతో ఆ పాత్ర స్థాయిని మరింత పెంచారు. ఇక ఆత్రేయ వెన్నంటి ఉండే మిత్ర అనే పాత్రలో అజయ్ నటన చాలా బాగుంది.

సినిమా పరంగా చూసుకుంటే, ఈ సినిమాలో ఇంటర్వెల్ బ్యాంగ్, ప్రీ క్లైమాక్స్, క్లైమాక్స్ ట్విస్ట్.. ఇలా పతాక సమయాలన్నింటిలో సినిమా కట్టిపడేసేలానే ఉందని చెప్పొచ్చు.

