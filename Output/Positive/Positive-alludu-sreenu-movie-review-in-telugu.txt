ఈ సినిమాతో తెలుగు తెరకు పరిచయమైన హీరో బెల్లంకొండ శ్రీనివాస్.. ప్రస్తుతం అందరి చూపు అతని పైనే ఉంది కనుక మొదట అతని గురించి చెబుతా.. బెల్లంకొండ శ్రీనివాస్ లో ఎనర్జిటిక్ లెవల్స్ చాలా బాగున్నాయి. ముఖ్యంగా శ్రీనివాస్ డాన్సులు సింప్లీ సూపర్బ్. మామూలుగా వినాయక్ సినిమా అంటే కావాల్సినన్ని యాక్షన్ ఎపిసోడ్స్ ఉంటాయి, అలాంటి సీక్వెన్స్ లు చెయ్యాలంటే కాస్త రిస్క్ తో కూడుకున్న పని, కానీ శ్రీనివాస్ మొదటి సినిమా అయినాసరే ఏ మాత్రం జంకకుండా యాక్షన్ ఎపిసోడ్స్ చాలా బాగా చేసాడు. అలాగే మొదటి సినిమానే సీనియర్ డైరెక్టర్ తో చేయడం వలన మంచి నటనని కనబరిచాడనే చెప్పాలి.

ఇక ఈ సినిమాకి రెండవ హీరో కామెడీ కింగ్ బ్రహ్మానందం. ఎందుకంటే ఆయన లేకపోతే సినిమానే లేదు. సినిమాలో బ్రహ్మానందం కనిపించిన ప్రతి చోటా ప్రేక్షకులు బాగా నవ్వుకుంటారు. ముఖ్యంగా సెకండాఫ్ లో హీరో తనకిచ్చే షాక్ లకి బ్రహ్మానందం ఇచ్చిన హావ భావాలు చాలా నవ్వు తెప్పిస్తాయి. ఇక స్టార్ హీరోయిన్ సమంత గురించి.. సమంతకి పాత్ర నిడివి తక్కువ కావడం వల్ల తను ఎక్కువగా పాటలతోనే ఆడియన్స్ ని ఆకట్టుకోవాల్సి వచ్చింది. సమంత మునుపెన్నడూ ఇంత గ్లామరస్ గా కనిపించలేదు. ఎందుకంటే ఈ మూవీలో తను అందాలు ఆరబోసినట్టు మరే సినిమాలోనూ చేయలేదు. అన్ని పాటల్లోనూ ఎంత స్టైలిష్ గా కనిపించిందో అంతే హాట్ హాట్ గా కనిపించింది.

ఇక ద్విపాత్రాభినయం చేసిన ప్రకాష్ రాజ్ భాయ్, నరసింహా పాత్రల్లో మంచి నటనని కనబరిచాడు. ఇక షీలా బేబీగా తమన్నా చేసిన ఐటెం సాంగ్ మాస్ ఆడియన్స్ ని బాగా అక్కట్టుకుంటుంది. రవిబాబు, వెన్నెల కిషోర్, రఘుబాబు, ప్రదీప్ రావత్ లాంటి వారు తమ పాత్రలకు న్యాయం చేసారు. సినిమాలో ఇంటర్వల్ బ్లాక్ బాగుంటుంది. ఓవరాల్ గా బ్రహ్మానందంపై వచ్చే కామెడీ సీన్స్ ఈ సినిమాకి మేజర్ హైలైట్ అవుతాయి. అలాగే ప్రకాష్ రాజ్ – సమంత మధ్య వచ్చే సెంటిమెంట్ సీన్ బాగుంది. క్లైమాక్స్ చేజింగ్ సీక్వెన్స్, యాక్షన్ ఎపిసోడ్ ప్రేక్షకులను ఆకట్టుకుంటుంది. పాటలన్నిటి కోసం బాగా ఖర్చు పెట్టి బాగా రిచ్ గా తీసారు.

