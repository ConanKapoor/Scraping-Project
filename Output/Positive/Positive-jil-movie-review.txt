జిల్ సినిమాకు సెకండాఫ్‌లోని ఎమోషన్‌ను ప్రధాన బలంగా చెప్పుకోవాలి. ఆ ఎమోషనే లేకపోతే సినిమాయే లేదు. ఫస్టాఫ్, సెకండాఫ్‌లలో వచ్చే కొన్ని కొత్తదనమున్న సన్నివేశాలు బాగా ఆకట్టుకుంటాయి. ఫస్టాఫ్‌లో హీరో, హీరోయిన్ల మధ్య వచ్చే లవ్ ట్రాక్ ఫ్రెష్‌గా ఉంది. ప్రీ ఇంటర్వెల్‌ సమయంలో వచ్చే కొన్ని జిల్ మూమెంట్స్‌తో ఫస్టాఫ్ పర్వాలేదనేలా సాగిపోతుంది. ఇక సినిమాకి ప్రధానమైన సెకండాఫ్‌లో వచ్చే సన్నివేశాల్లో దర్శకుడు సినిమాపై కొంత పట్టు సాధించాడు. పాటలన్నీ చూడడానికి, వినడానికి బాగున్నాయి. ఒక ఫార్ములా కథను పూర్తి స్థాయి యాక్షన్ ఎంటర్‌టైనర్‌గా తెరకెక్కించడం బాగుంది.

ఈ సినిమా ప్రధాన ఆకర్షణల గురించి చెప్పుకోవాలంటే స్టైలిష్ టేకింగ్ గురించి చెప్పుకోవాలి. యాక్షన్ సన్నివేశాల దగ్గరనుంచి లవ్ ట్రాక్, హీరో – విలన్ల మధ్య సన్నివేశాలు అన్నింటినీ చాలా పకడ్బందీగా, స్టైల్‌గా ప్లాన్ చేశారు. గోపీచంద్ తన గత చిత్రాలకు భిన్నంగా, సూపర్ స్టైలిష్‌గా ఈ సినిమాలో కనిపించాడు. ఇంతకుముందెన్నడూ చూడనంత అందంగా గోపీచంద్‌ను ఈ సినిమాలో చూడొచ్చు. ఇక నటన విషయానికి వస్తే.. తనకు అలవాటైన యాక్షన్ సీన్లలో అలవోకగా నటించాడు. రొమాంటిక్ సన్నివేశాల్లో అతన్ని చూడడం కొత్తగా ఉంది. తనకు కొత్తవైన ఇలాంటి సన్నివేశాల్లోనూ గోపీచంద్ ఆకట్టుకున్నాడు. ఇక అందాల భామ రాశిఖన్నా గురించి చెప్పుకోవాలంటే… అందంతో, నటనతో బాగా ఆకట్టుకుంది. సినిమాకి మరో ప్రధాన ఆకర్షణగా విలన్ కబీర్ గురించి చెప్పుకోవాలి. లుక్స్ విషయంలో కానీ, మాఫియా డాన్‌గా అతడు నటించిన విషయంలో కానీ వంక పెట్టలేం. హీరో, విలన్, హీరోయిన్‌ల ఇంట్రడక్షన్ అద్భుతంగా ప్లాన్ చేశారని చెప్పుకోవాలి. ఆ సన్నివేశాలతో వాళ్ళను పరిచయం చేయడమే కాక, ఆ పాత్రల వ్యక్తిత్వాన్ని కూడా చూపడం ఆకట్టుకుంటుంది.

