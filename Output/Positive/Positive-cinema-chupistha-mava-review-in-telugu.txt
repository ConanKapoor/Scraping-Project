సినిమా కథ, కథనాలతో సంబంధం లేకుండా ఈ సినిమాకి బేసిక్ అండ్ మేజర్ ప్లస్ పాయింట్స్ గా నిలిచినవి మూడున్నాయి. అవే.. మొదటిది – రాజ్ తరుణ్ – అవిక గోర్ ల హిట్ పెయిర్ కాంబినేషన్, రెండవది – బాగా ఫేమస్ అయిన లైన్ ‘సినిమా చూపిస్త మావ’ అనే టైటిల్ పెట్టడం, మూడవది – దిల్ రాజు ఈ సినిమాకి డిస్ట్రిబ్యూటర్ గా మారడం. ఇక ఇవి పక్కన పెట్టి సినిమా విషయలోకి వస్తే.. డైరెక్టర్ త్రినాథరావు నక్కిన రాసుకున్న కామెడీ ఎపిసోడ్స్ సినిమాలో చాలా వరకూ వర్కౌట్ అయ్యాయి. కామెడీనే ఈ సినిమాకి మేజర్ హైలైట్ కావడం విశేషం.

నటీనటుల విషయానికి వస్తే.. రాజ్ తారుణ్ హీరోగా చాలా మంచి నటనని కనబరిచాడు. తనలోని ఎనర్జీ లెవల్స్, ఈజ్ తో కత్తి పాత్రకి పూర్తి న్యాయం చేసాడు. ఎప్పటిలానే తన డైలాగ్ డెలివరీనే ఇక్కడ హైలైట్ అయ్యింది. చివర్లో వచ్చే ఎమోషనల్ సీన్ కూడా చాలా బాగా చేసాడు. కానీ చాలా చోట్ల తను రవితేజని ఇమిటేట్ చేసినట్లు ఉంటుంది. అది కాస్త తగ్గించుకుని తన యునిక్ మార్క్ వేసుకునే ప్రయత్నం చేసుంటే బాగుండేది. హీరోయిన్ గా అవిక గోర్ చూడటానికి క్యూట్ గా ఉంది, అలాగే తన పాత్రలో మంచి పెర్ఫార్మన్స్ ఇచ్చింది. ఎప్పటిలానే రాజ్ తరుణ్ – అవిక గోర్ కాంబినేషన్ మరియు కెమిస్ట్రీ చూడటానికి బాగుంది. ఇక సినిమాకి మెయిన్ పిల్లర్ పాత్రలో నటించిన రావు రమేష్ తనకిచ్చిన పాత్రని అద్భుతంగా పోషించాడు. ప్రతి ఎపిసోడ్ కి తన టాలెంట్ తో పూర్తి న్యాయం చేసాడు. రాజ్ తరుణ్ – రావు రమేష్ కాంబినేషన్ లో వచ్చే సీన్స్ చాలా బాగున్నాయి. రాజ్ తరుణ్ ఫాదర్ గా చేసిన తోటపల్లి మధు బాగా చేసాడు. రాజ్ తరుణ్ – తోటపల్లి మధు కాంబినేషన్ లో వచ్చే సీన్స్ చాలా ఉన్నాయి.

ఇక సినిమాలో చిన్న చిన్న పాత్రల్లో కనిపించిన పోసాని కృష్ణమురళి, కృష్ణభగవాన్, ప్రవీణ్, చలాకి చంటి, సత్యం రాజేష్, జయలక్ష్మిలు తమ పాత్రల్లో నవ్విస్తే.. అక్కడక్కడా కొన్ని ఎపిసోడ్స్ లో వచ్చే జబర్దస్త్ టీం అయిన శంకర్, శ్రీను, సుధీర్ లు బాగానే నవ్వించారు. ఇక సినిమా ఫ్లో విషయానికి వస్తే.. సినిమా స్టార్టింగ్ చాలా బాగుంటుంది.. మొదటి 30 నిమిషాలు కథలోకి చాలా వేగంగా వెళ్ళడమే కాకుండా, ఫన్నీగా కూడా ఉంటుంది. ఆ తర్వాత వచ్చే ద్రౌపదీ వస్త్రాపహరణం సీన్ బాగా నవ్విస్తుంది. ఇక సెకండాఫ్ లో రాజ్ తరుణ్ – రావు రమేష్ ల మధ్య వచ్చే చాలెంజింగ్ సీన్ మాస్ ని బాగా ఆకట్టుకుంటుంది. ఆ తర్వాత వచ్చే కృష్ణ భగవాన్ – చలాకి చంటి- రాజ్ తరుణ్ మధ్య వచ్చే భోజనాల ఎపిసోడ్ నవ్విస్తుంది. క్లైమాక్స్ ఎప్పటిలానే ఎమోషనల్ గా ముగుస్తుంది.

