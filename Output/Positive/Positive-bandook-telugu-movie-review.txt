ఈ సినిమాకు మేజర్ ప్లస్‌పాయింట్ అంటే అది కథాంశమే! అహింసతో చేసే ఉద్యమం, ఆయుధంతో చేసే ఉద్యమం.. ఈ రెండింటి మధ్యనుండే సంఘర్షణను ఒక ఉద్యమ కథను చెప్పడానికి ఉపయోగించిన తీరు బాగా ఆకట్టుకుంటుంది. స్క్రీన్‌ప్లే ఈ సినిమాకు ప్రధాన బలం. ఒక యువకుడి ఆవేశాన్ని ఆయుధంతో, ఒక గ్రూపు ఆలోచనను సమాజంతో ముడి పెట్టడం; వాళ్ళ జీవితాల్లోకి ఉద్యమ కథను తీసుకురావడం; అభిప్రాయాల సంఘర్షణ, చివరకు ఉద్యమం చెప్పాలనుకున్న అసలైన విషయం… ఇలా ఉద్యమాన్నే నేరుగా కాకుండా వివిధ కోణాల్లో, అభిప్రాయాల్లో చెప్పడంలో స్క్రీన్‌ప్లే పకడ్బందీగా ఉపయోగపడింది.

నటీనటులంతా బాగానే నటించారు. వాళ్ళ ఆలోచనల్లో వచ్చే మార్పును తమ నటనలో ప్రదర్శించడంలో చాలా చోట్ల సఫలమయ్యారు. తెలంగాణ ఉద్యమంలో, గతంలో జరిగిన రైతాంగ సాయుధ పోరాటంలో రెండిట్లోనూ ఇదే నటీనటులు ఉండడం ప్రేక్షకుడికి బాగా కనెక్ట్ అయ్యే అంశం. ఈ రెండిట్లోనూ వాళ్ళ వాళ్ళ ఎమోషన్స్‌ను అందరూ బాగానే పండించారు.

సినిమా పరంగా చూసుకుంటే.. ఫస్టాఫ్ మొత్తం పాత్రలను పరిచయం చేయడం, వాళ్ళ జీవితాల్లోకి ఉద్యమాన్ని తీసుకురావడం లాంటి సన్నివేశాలతో ఒక ఫ్లోలో సాగిపోతుంది. ఇంటర్వెల్ బ్యాంగ్ చాలా బాగుంది. సెకండాఫ్ మొత్తం సీరియస్ మోడ్‌లో నడుస్తుంది. సాయుధ పోరాటం ఎపిసోడ్ సెకండాఫ్‌కి మేజర్ హైలైట్‌గా చెప్పుకోవచ్చు.

