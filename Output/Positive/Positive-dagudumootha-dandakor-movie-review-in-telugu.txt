ఈ సమ్మర్ సీజన్ లో మనల్ని అందరినీ ఓ అందమైన పల్లెటూరి వాతావరణంలోకి తీసుకెళ్ళి అక్కడున్న బందాలు అనుబంధాలని ఎంతో అందంగా చూపించడం దాగుడుమూత దండాకోర్ కి ప్రధాన బలం. సినిమా చూస్తున్నంత సేపు ఒక చక్కటి వాతావరణాన్ని ఫీలవుతాం. అలాగే కుటుంబంలోని బంధాలను, వారిమధ్య ఆప్యాయత, అనురాగాలను బాగా చూపించారు. ఈ అనుభందాలను చూపిస్తూ తీసిన మొదటి అర్థ భాగం ప్రేక్షకులను ఆధ్యంతం ఆకట్టుకుంటుంది. మొదటి అర్ధభాగంలో ఎక్కువ భాగం నవ్వించారు, అలాగే పల్లెటూర్లని చిన్న చూపు చూసే నేటి తరాల వారిపై ప్రయోగించిన వ్యంగ్యాస్తాలు కూడా ఆడియన్స్ కి గట్టిగా తగులుతాయి.

ఇక నటీనటుల విషయానికి వస్తే.. నటకిరీటి రాజేంద్ర ప్రసాద్ ఎలాంటి పాత్రనైనా అవలీలగా చేయగల సీనియర్ యాక్టర్. ఆయన అనుభవాన్ని ఉపయోగించి డైరెక్టర్ అనుకున్న రాజుగారి పాత్రకి పూర్తి న్యాయం చేసాడు. సినిమాలో రాజేంద్ర ప్రసాద్ ని కూడా డామినేట్ చేసేలా పెర్ఫార్మన్స్ చేసింది బేబీ సారా అర్జున్. సారా అర్జున్ ది చాలా ఎక్స్ ప్రెసివ్ ఫేస్, అందుకే తను డైలాగ్స్ ఎక్కువగా లేకపోయినా, అన్ని హావ భావాలను కళ్ళతో, ముఖ కవలికలతోనే అద్భుతంగా పలికించింది. ఒక్క మాటలో చెప్పాలంటే ఈ సినిమాకి ప్రాణమైన పాత్రని సారా అర్జున్ ఎంతో అద్భుతంగా చేసింది. వీరిద్దరితో పాటు సన్యాసి రాజుగా చేసిన బేబీ బాయ్ కూడా తన అల్లరి చిల్లర పనులతో ఆడియన్స్ ని బాగా నవ్వించాడు. ఇక యంగ్ నటీనటులైన సిద్దార్థ్ వర్మ – నిత్యా శెట్టిలు డీసెంట్ పెర్ఫార్మన్స్ ఇచ్చారు.

ఇకపోతే ఈ సినిమాలో నటించిన రవిప్రకాష్, ప్రభు, శ్రీహర్ష, సంధ్యా జనక్, బాలు తదితర నటీనటులు తమ తమ పాత్రలకు పూర్తి న్యాయం చేసారు. ఇకపోతే చెప్పుకోవాల్సింది సినిమాలో రాజేంద్ర ప్రసాద్ దగ్గర పనివాడిలా చేసినతను ఆడియన్స్ ని బాగా నవ్విస్తాడు. జబర్దస్త్ శ్రీను, సత్యం రాజేష్ లు చేసింది రెండే రెండు సీన్స్ అయినా ఆడియన్స్ ని బాగా నవ్వించారు. కేవలం రెండు గంటలే ఈ సినిమా రన్ టైం కావడం కూడా సినిమాకి ప్లస్ అవుతుంది.

