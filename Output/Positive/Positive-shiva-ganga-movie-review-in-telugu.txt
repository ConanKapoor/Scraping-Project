‘రివెంజ్ ఆఫ్ టూ సోల్స్’ అన్న ట్యాగ్ లైన్ తో వచ్చిన ఈ సినిమాలోని ప్లస్ పాయింట్స్ లో ముందుగా చెప్పుకోవాల్సింది.. శ్రీరామ్, రాయ్ లక్ష్మీల ప్రేమ కథ, అందులో ఎంటరయ్యే విలన్ కథ. శ్రీరామ్, రాయ్ లక్ష్మీల ప్రేమ విషాదాంతంగా ముగిసే సన్నివేశాలు సినిమాకే హైలెట్ గా నిలుస్తాయి. ఈ సన్నివేశాల్లో వీరిద్దరి నటన అద్భుతమనే చెప్పాలి. అలాగే శ్రీరామ్, రాయ్ లక్ష్మీలు ఆత్మలుగా మారాక విలన్ పై పగ తీర్చుకునే విధానం కూడా ఆకట్టుకుంటుంది. కథలో మెయిన్ విలన్ అయిన శంకర్ పాత్రలో శ్రీరామ్ నటన, ఆ పాత్రను డిజైన్ చేసిన విధానం బాగుంటాయి.

ఇంటర్వెల్ కు ముందు సినిమాలో వచ్చే ట్విస్ట్ సెకండ్ హాఫ్ పై మరింత ఆసక్తిని పెంచుతాయి. దర్శకుడు వడిఉడయాన్ ప్రస్తుతంలో నడుస్తున్న కధను ఫ్లాష్ బ్యాక్ తో కనెక్ట్ చేసిన విధానం ఏ కన్ఫ్యూజనూ లేకుండా చాలా క్లియర్ గా ప్రేక్షకులకు అర్థమవుతూ ఓ క్లారిటీని ఇస్తుంటుంది. అలాగే ఆత్మలుగా శ్రీరామ్, రాయ్ లక్ష్మిల నటన కొత్తగా ఉంటుంది. సెకండ్ హాఫ్ లో రివిల్ అయ్యే మెయిన్ ట్విస్ట్ ఆసక్తికరంగా ఉంటుంది. కధలో మధ్య మధ్యలో వచ్చే కామెడీ సీన్స్ కొన్ని బాగానే వర్కవుటయ్యాయి. విలన్ గా సుమన్, మరో కీలక పాత్రలో వడివుక్కరసి తమ పాత్రలకు న్యాయం చేశారు.

