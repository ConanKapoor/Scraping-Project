ఈ మధ్య టాలీవుడ్ లో సూపర్ హిట్ ఫార్ములాగా మారిన క్రైమ్ కామెడీ జోనర్ ని ఈ సినిమా కోసం ఎంచుకోవడం..క్రైమ్ ద్వారా వచ్చే సస్పెన్స్ ని – కామెడీతో ప్రేక్షకులను బాగా నవ్వించడం, ఇలా రెండింటిని సమపాళ్ళలో చూపించడమే ‘దొంగాట’కి బిగ్గెస్ట్ ప్లస్ పాయింట్. సినిమా స్టార్టింగ్ చాలా వేగంగా ఉంటుంది.. ఆడియన్స్ ని కథలో త్వరగా ఇన్వాల్వ్ చేసారు. ఇంటర్వల్ బ్లాక్ ముందు వచ్చే ఓ 20నిమిషాలు చాలా ఆసక్తికరంగా ఉంటుంది, ఆలాగే ఇంటర్వల్ ట్విస్ట్ కూడా బాగుంటుంది. అంతే కాకుండా స్టార్స్ అందరితో చేసిన ఓ స్పెషల్ సాంగ్ ఆడియన్స్ చేత విజిల్స్ కొట్టిస్తుంది. అంతమంది హీరోస్ ఒకేసారి ఆన్ స్క్రీన్ పై కనిపించడం ఆడియన్స్ బాగా ఎంజాయ్ చేసేలా చేస్తుంది.

ఈ సినిమాలో మెయిన్ రోల్స్ చేసింది నలుగురు… ఒక్కొక్కరి గురించి చెప్పుకుంటే.. ముందుగా లక్ష్మీ మంచు.. విలనిజం, అమాయకత్వం, రౌద్రం, భయం ఇలా ప్రతి సినిమాలోనూ నటిగా తనని తానూ కొత్తగా ఆవిష్కరించుకుంటూ ఏదో ఒక వైవిధ్యాన్ని చూపిస్తున్న లక్ష్మీ మంచు ఈ సినిమాలో కామెడీ యాంగిల్ ని ట్రై చేసారు. జస్ట్ ట్రై చెయ్యడమే కాదు, అందులో ది బెస్ట్ అవుట్ పుట్ ఇచ్చిందనే చెప్పాలి. లక్ష్మీ మంచుని చేసిన కామెడీ, యాక్టింగ్, ఫైట్స్ – డాన్సులు అందరినీ ఆకట్టుకుంటాయి. ఇక అడవి శేష్ ఈ సినిమాకి మరో పెద్ద ప్లస్.. ఈ ఆరడుగుల కటౌట్ చూడటానికే కాదు, నటనలోనూ ది బెస్ట్ అనిపించుకున్న సినిమా దొంగాట. మొదటి నుంచి ఒకలా కనిపించే అడవి శేష్ ప్రీ క్లైమాక్స్ నుంచి ఒక్కసారిగా షేడ్స్ మార్చి చూపిన నటన బాగుంది. అడవి శేష్ చేత చెప్పించిన డైలాగ్స్ సూపర్బ్. ఇన్ని రోజులు భయపట్టే పాత్రలే చేసిన ప్రభాకర్ ఈ సినిమాలో అటు సీరియస్, ఇటు కామెడీ కలగలిపిన రోల్ చేసి ఆడియన్స్ ని బాగా నవ్వించాడు. ఇతనిలో ఇంత కామెడీ టైమింగ్ ఉందా అని ఆశ్చర్యపోతాం. మధు కూడా తన మార్క్ డైలాగ్ డెలివరీతో బాగానే నవ్వించాడు.

ఇక ఫైనల్ గా డిటెక్టివ్ గా బ్రహ్మానందం తెగ నవ్వించాడు. అప్పటి వరకూ ఓ మోస్తారు స్పీడ్ లో వెళ్తున్న సినిమా బ్రహ్మానందం వస్తే చాలు స్పీడందుకుంటుంది. ముఖ్యంగా బ్రహ్మి – ప్రగతి – 30 ఇయర్స్ ఇండస్ట్రీ పృధ్వీ మధ్య వచ్చే సీన్స్ ఆడియన్స్ ని బాగా నవ్విస్తాయి. ప్రగతి తన పాత్రలో మెప్పించింది. దొంగాట సినిమాకి సెకండాఫ్ చాలా పెద్ద ప్లస్ పాయింట్. అటు సస్పెన్స్, ఇటు కామెడీని సమంగా డీల్ చేసాడు. అంతే కాకుండా ప్రీ క్లైమాక్స్, క్లైమాక్స్ ట్విస్ట్ లు ఆడియన్స్ ని థ్రిల్ చేసాయి.

