ఈ సినిమాకి ప్రధాన ప్లస్ పాయింట్ అంటే సూపర్ హిట్టైన ఒరిజినల్ మలయాళ వర్షెన్ కు అల్ఫోన్సే పుత్రేన్ అందించిన అందమైన ప్రేమ ‘కథ’.  ఈ కథ వలనే ఈ తెలుగు రీమేక్ పై మొదటి నుండి మంచి పాజిటివ్ అంచనాలున్నాయి.  పైగా దర్శకుడు చందూ మొండేటి ఒరిజినల్ వెర్షన్ ను  పూర్తిగా కాపీ కొట్టకుండా కాస్త కొత్తగా ట్రై చేయడం కూడా ఈ సినిమాకి మరో ప్లస్ పాయింట్.  అలాగే హీరో అక్కినేని నాగ చైతన్య నటన సినిమాని మరో మెట్టు పైకి తీసుకెళ్లింది.  నటనలో చైతూ పూర్తి స్థాయి పరిపూర్ణతను కనబరిచాడు. ఇంతకు ముందు చేసిన సినిమాలతో పోలిస్తే ఇందులోనే చాలా ఇష్టంగా నటించాడన్నది ఇట్టే స్పష్టమవుతోంది.  అతని పాత్ర ఎదుర్కున్న అనుభవాలను చూస్తే లైఫ్ లో ఎక్కడో ఒక దగ్గర మనల్ని మనం చూసుకున్నట్టే ఉంటుంది.

స్కూల్ కుర్రాడిలా, రఫ్ అండ్ టఫ్ కాలేజీ యువకుడిలా అతని నటన చాలా బాగుంది. ముఖ్యంగా కొన్ని ఎమోషనల్, రొమాంటిక్ సన్నివేశాల్లో చైతు ఇరగదీశాడనే చెప్పాలి. ఇక మన తెలుగు ఫార్మాట్ కు తగ్గట్టు మొదటి భాగంలో హీరో స్నేహితుడి పాత్రలో ప్రవీణ్, కాలేజీ పీడీ పాత్రలో బ్రహ్మాజీ, నర్రా శ్రీనివాస్ పాత్రలతో, సెకండ్ హాఫ్ లో శ్రీనివాస్ రెడ్డి పాత్రతో పండించిన కామెడీ ఎక్కడా మిస్ ఫైర్ కాకుండా పర్ఫెక్ట్ గా పనిచేసి మంచి ఎంటర్టైన్మెంట్ ఇచ్చింది. ఇక అక్కినేని అభిమానుల కోసమే అన్నట్టు మొదటి భాగంలో హీరో మేనమామగా వెంకటేష్ అతిధి పాత్ర, సెకండ్ హాఫ్ క్లైమాక్స్ లో వచ్చే హీరో తండ్రిగా నాగార్జున అతిధి పాత్ర, అక్కడక్కడా హుషారెత్తించే డైలాగులు బాగా కనెక్టయ్యాయి. హీరోయిన్లు అనుపమ పరమేశ్వరన్, మడోన్నా సెబాస్టియన్ల నటన ఆసక్తికరంగా బాగుంది.

