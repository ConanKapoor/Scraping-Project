ఈ సినిమాకు మేజర్ ప్లస్ పాయింట్ అంటే ప్రేమకథల్లోని ఎమోషన్‌ను సినిమాటిగ్గా కాకుండా చాలా సహజంగా తెరపై ఆవిష్కరించే ప్రయత్నం గురించి చెప్పుకోవాలి. ఒకరితో ఒకరికి సంబంధమున్న ఆరుగురి జీవితాల్లో వచ్చే మార్పే ఓ సినిమా కథగా చెప్పడమంటే సులువుగా కనిపించే కష్టమైన పని. ఆ విషయంలో ఈ సినిమాను ప్రేక్షకుడి కనెక్ట్ చేయడంలో స్క్రీన్‌ప్లేలోని కొన్ని అంశాలు ప్లస్‌పాయింట్స్‌గా నిలుస్తాయి. అన్ని ప్రేమకథలూ విఫలమవుతున్నట్టు కనిపించే పరిస్థితుల్లో అన్నింటిలో ‘నువ్వెవరో తెలియదే?’ అనే కామన్ పాయింట్‌ను, అన్ని ప్రేమకథలూ కలిసిపోతాయనకునే పరిస్థితుల్లో ‘నువ్వెవరూ?’ అనే కామన్ పాయింట్‌ను సినిమాకు సరిగ్గా కనెక్ట్ చేయడం ప్లస్ పాయింట్.

సుమంత్ అశ్విన్, శ్రీ దివ్య, తేజస్విని, సుకృతి, విశ్వనాథ్, పార్వతీశం ఇలా అందరూ తమ తమ పాత్రల్లో ఒదిగిపోయారనే చెప్పాలి. ఒక్కో పాత్రకూ ఒక్కో మూడ్ ఉండడం, ఆ మూడ్‌ను ఎవ్వరికి వారుగా సరిగ్గా పట్టుకోవడంతో సినిమా చూస్తున్నంతసేపు పాత్రలే కనిపిస్తాయి తప్ప నటీనటులు కనిపించరు. సుమంత్, శ్రీదివ్య, తేజస్విని మినహా మిగతా ముగ్గురూ కొత్తవారైన చాలా బాగా చేశారు.

సినిమా పరంగా చూసుకుంటే ఫస్టాఫ్‌లో పాత్రల పరిచయం, వారి జీవితాల్లో ప్రేమ అనే ఫీలింగ్ కలగడం, ప్రేమను వ్యక్తపరిచే లోపు విడిపోవడం ఇలా రకరకాల ఎమోషన్స్‌తో హాయిగా సాగిపోతుంది. సెకండాఫ్‌లో కొంత బరువైన సన్నివేశాలతో సినిమా ఎమోషనల్‌గా సాగిపోతుంది. ఓవరాల్‌గా ఫస్టాఫ్ మేజర్ ప్లస్‌పాయింట్ అని చెప్పవచ్చు.

