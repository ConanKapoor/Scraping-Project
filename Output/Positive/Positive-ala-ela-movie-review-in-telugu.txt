క్యారెక్టర్లకు సూటయ్యే నటులను ఎంపిక చేసుకోవడంలో దర్శకుడు అనీష్ కృష్ణ 100% సక్సెస్ అయ్యాడు. అతని నమ్మకాన్ని రాహుల్ రవీంద్రన్, వెన్నెల కిషోర్, షానిలు ఎక్కడా వమ్ము చేయలేదు. చక్కని నటన కనబరిచారు. కార్తీక్ పాత్రలో రాహుల్ ఒదిగిపోయాడు. షాని గెటప్, అతని క్యారేక్టరైజేషన్ బాగున్నాయి. వెన్నెల కిషోర్ సినిమా స్టార్టింగ్ నుండి ఎండ్ కార్డు పడేవరకూ తన పంచ్ డైలాగులతో నవ్వించాడు. అత్యంత సహజంగా నటించాడు. అతని కామెడీ టైమింగ్ సింప్లీ సూపర్బ్. ముఖ్యంగా ప్రీ క్లైమాక్స్, క్లైమాక్స్ సన్నివేశాలలో వీరు ముగ్గురూ కలసి చేసిన హడావుడి థియేటర్లో ప్రేక్షకులను కడుపుబ్బా నవ్విస్తుంది. పాత్ర పరిధి తక్కువైనా కృష్ణ భగవాన్, కొండవలసలు తమ నటనతో, పంచ్ డైలాగులతో ఆకట్టుకున్నారు.

భీమ్స్ మ్యూజిక్, సాయి శ్రీరామ్ సినిమాటోగ్రఫీ సినిమాకు ప్రాణం పోశాయి. ఒక్క ఐటెం సాంగ్ మినహా మిగతా పాటలన్నీ సంగీత పరంగా, సాహిత్య పరంగా బాగున్నాయి. కథను ముందుకు తీసుకువెళ్ళడంతో తమ తోడ్పాటును అందించాయి. అందమైన పాటలను అంతే అందంగా చిత్రీకరించాడు సాయి శ్రీరామ్. ప్రతి ఫ్రేమ్ ను బ్యూటిఫుల్ పెయింటింగ్ లా చిత్రీకరించాడు. గోదావరి అందాలను, పల్లెటూరి సొగసులను తెరపై అందంగా, అద్బుతంగా చూపించాడు.

