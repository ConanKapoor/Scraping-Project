ఈ సినిమాకు అన్నింటికంటే పెద్ద ప్లస్ పాయింట్ అంటే రోషన్, శ్రేయా శర్మల ఇన్నోసెంట్ పర్ఫామెన్స్ అనే చెప్పాలి. ముఖ్యంగా శ్రీకాంత్ తనయుడు రోషన్ తన పాత్రలో ఒదిగిపోయాడు. ఓ ఇన్నొసెంట్ టీనేజ్ కుర్రాడు ఎలా ప్రవర్తిస్తాడో సరిగ్గా అలాగే ఉంటూ, తెలుగు సినిమా స్టైల్ హీరోయిజంకి కూడా సరిపోయేలా కనిపించి బాగా మెప్పించాడు. ఎక్కడా మొదటి సినిమా అన్నట్లుగా కనిపించకుండా రోషన్ సునాసయంగా నటించేశాడనే చెప్పాలి. ఇక శ్రేయా శర్మ చూడడానికి చాలా క్యూట్‌గా ఉంది. అదేవిధంగా నటనపరంగా కూడా ఆమెకు వంక పెట్టలేం.

కింగ్ నాగార్జున సెకండాఫ్‌లో ఉన్నంతసేపూ తన ఈజ్‌తో సినిమాను నడిపించాడు. రియల్ లైఫ్ క్యారెక్టర్‌నే మొదటి సారి పూర్తి స్థాయిలో చేసిన ఆయన, అందులో తన ఎనర్జీనంతా బయటకు తీసుకొచ్చి మెప్పించాడు. కథలో చిన్న చిన్న సన్నివేశాలను, పాత్రలను పరిచయం చేసి చివర్లో వాటన్నింటినీ వాడుకోవడం బాగా ఆకట్టుకుంది. నాగార్జున రోల్ ప్రవేశించాక సెకండాఫ్ వేగం పెరిగి మంచి సస్పెన్స్ ఎలిమెంట్ తోడైంది. నాగార్జున, రోషన్‌ల మధ్యన వచ్చే సన్నివేశాలన్నీ బాగా ఆకట్టుకున్నాయి.

