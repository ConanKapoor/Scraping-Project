అక్కినేని నాగార్జున, సమంతలు కథలో ఉన్న రెండు కీలక పాత్రల్ని చేయడమే సినిమాకి ప్రధాన బలంగా నిలిచింది. మెంటలిస్ట్ పాత్రలో నాగార్జున నటన, లుక్, యాటిట్యూడ్ ఆకట్టుకున్నాయి. ఆయన కనిపిస్తున్నంతసేపు కాస్త ఉత్సాహంగానే అనిపిస్తుంటుంది. అలాగే ఆత్మగా సమంత పెర్ఫార్మెన్స్ కూడా బాగుంది. తనని బాధపెట్టిన వాళ్ళపై పగ తీర్చుకోవాలనుకునే ఆత్మగా ఆమె నటన అదుర్స్ అనేలా ఉంది. ఇక నాగ్, సమంతలు కలిసి కనబడే క్లైమాక్స్ సన్నివేశంలో ఎమోషన్ బాగా వర్కవుట్ అయింది.

కారణం లేకుండా కష్టపెడితే మనుషులు ఎంతలా బాధపడతారు, మంచి వాళ్ళైనా సరే క్రోదంగా ఎలా మారుతారు అనే అంశాన్ని చాలా బాగా చూపించారు. కథకు కీలకమైన సమంత నైపథ్యం కూడా సెంటిమెంటల్ గా కొంతవరకు బాగానే ఉంది. అలాగే ఫస్టాఫ్, సెకండాఫ్ లలో వెన్నెల కిశోర్, షకలక శంకర్ కామెడీ అక్కడక్కడా నవ్వించగా నాగార్జున సమంత కేసును డీల్ చేసిన విధానం, నిజాల్ని కనుగొన్న తీరు కొంతమేర ఆసక్తికరంగానే సాగాయి. ఇక థమన్ బ్యాక్ గ్రౌండ్ స్కోర్ అయితే కీలక సన్నివేశాల్లో భలేగా అనిపించింది.

