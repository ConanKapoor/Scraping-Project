ప్లస్ పాయింట్స్ లో ముందుగా చెప్పుకోవలసింది సినిమా ఫస్టాఫ్ గురించి. సినిమా మొదలవడమే చాలా ఆసక్తికరంగా మొదలైంది. ఆరంభం నుండే విజయ్ ఆంటోనీ మానసిక సమస్యను ఎలివేట్ చేస్తూ రాసిన సన్నివేశాలు, వాటిని తెరపై చాలా సున్నితంగా చూపించిన తీరు బాగున్నాయి. కొన్ని సన్నివేశాల్లో అయితే హర్రర్ సినిమా చూస్తున్నామా అనే భావన కలిగింది. ఇక ఆ సన్నివేశాల్లో విజయ్ ఆంటోనీ నటన సన్నివేశాలను మరింత ప్రభావితంగా చేసింది.

విజయ్ ఆంటోనీ తన గత జన్మలోని జయలక్ష్మిని వెతుక్కుంటూ వెళుతూ ఆమెను గురించిన విషయాలను తెలుసుకునే సన్నివేశాలు, ఇంటర్వెల్ బ్యాంగ్ ఆసక్తికరంగా ఉన్నాయి. ఇక సెకండాఫ్ లో చెప్పిన విజయ్ ఆంటోనీ గత జన్మ తాలూకు కథ చాలా సహజంగా, ఇంట్రెస్టింగా అనిపించింది. ప్రస్తుత జన్మలోని దినేష్ పాత్రకు, గత జన్మలోని శర్మ పాత్రకు మధ్య ఆంటోనీ చూపిన వైవిధ్యం అతనిలోని నటుడిని మరోసారి ప్రూవ్ చేసింది. ఇక బ్యాక్ గ్రౌండ్ మ్యూజిక్, వాయిస్ ఓవర్ బాగున్నాయి.

