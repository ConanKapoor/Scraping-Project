ఫ్రెంచ్‌లో క్లాసిక్ అనిపించుకున్న ‘ది ఇన్‌టచబుల్స్’ అనే సినిమాను.. తెలుగులో, ఇక్కడి ఆలోచనా విధానానికి, పరిస్థితులకు, నేపథ్యానికి అనుగుణంగా మార్చుకొని, అసలు కథను, ఆత్మను ప్రేక్షకులకు పరిచయం చేయాలన్న ఆలోచనకు హ్యాట్సాఫ్ చెప్పాలి. ఇక ఆ ఆలోచనను నూటికి నూరు శాతం విజయవంతంగా పూర్తి చేయగలగడం ఈ సినిమా విషయంలో అసలైన ప్లస్ పాయింట్. నాగార్జున కార్తీల జర్నీని సినిమా మొత్తం అలా చూస్తూండిపోయేలా సన్నివేశాలను రూపొందించిన తీరు అబ్బురపరుస్తుంది. కార్తీ పాత్రలోని చలాకీతనం, అల్లరి; నాగార్జున పాత్రలోని స్వచ్ఛమైన నిండుతనం.. ఈ రెండింటినీ ప్రతిబింబించేలా వీరి ప్రయాణంలో వచ్చే సన్నివేశాలు నవ్విస్తూ, ఏడిపిస్తూ, ఒక అద్భుతమైన అనుభూతినిస్తూ సాగిపోతూ కట్టిపడేస్తాయి.

ఇక నటీనటుల విషయానికి వస్తే, ముందుగా ఇలాంటి ఒక ప్రయోగాత్మక పాత్రను ఒప్పుకొని, దాన్ని పూర్తిస్థాయిలో సొంతం చేసుకొని చేసిన నాగార్జున గురించి ఎంత చెప్పుకున్నా తక్కువే! నాగార్జునకు ఈ సినిమాలో ఎక్కువగా క్లోజప్ షాట్స్ ఉన్నాయి. ఆయన ఏ స్థాయి నటుడో ఈ సినిమా చూస్తే ఇట్టే అర్థమైపోయేంత అద్భుతంగా ఈ పాత్రలో ఒదిగిపోయారు. ఇక శీను పాత్రలో కార్తీని తప్ప మరొకరిని ఊహించుకోలేనంతగా కార్తీ కట్టిపడేశాడు. అతడి కామెడీ టైమింగ్, పాత్రను సొంతం చేసుకున్న విధానం, ఎమోషనల్ సన్నివేశాల్లో మెప్పించిన తీరు.. అన్నివిధాలా అబ్బురపరుస్తాడు. తమన్నా తన పాత్రలో బాగా నటించడంతో పాటు అందంగా కూడా ఉంది. సొంతంగా తమన్నాయే చెప్పిన డబ్బింగ్ కూడా బాగుంది. జయసుధ, ప్రకాష్ రాజ్.. ఇలా ప్రధాన పాత్రల్లో నటించినవారంతా చాలా బాగా చేశారు. శ్రియ, అనుష్కల స్పెషల్ అప్పియరన్స్ మరో హైలైట్.

