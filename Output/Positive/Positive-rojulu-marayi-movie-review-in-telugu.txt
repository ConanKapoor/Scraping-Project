ఈ సినిమాకు అతిపెద్ద ప్లస్ పాయింట్ అంటే ఎంచుకున్న కథాంశం, దాని నేపథ్యమనే చెప్పాలి. సాధారణంగా అమ్మాయిల కోణం నుంచి ఈ తరహా కథలను చెప్పడానికి ఎవ్వరూ పెద్దగా సాహసించారు. మారుతి అలాంటి సాహసాన్నే, అందరికీ కనెక్ట్ అయ్యే కామెడీతో, ఈతరం ప్రేమల్లోని ఓ కోణాన్ని ప్రస్తావిస్తూ చెప్పడం బాగుంది. ఇక ఫస్టాఫ్‌లో కామెడీని ఈ సినిమాకు మేజర్ హైలైట్‌గా చెప్పుకోవచ్చు. టైటిల్స్ దగ్గర్నుంచే కథలోకి తీసుకెళ్ళడం, ఆ తర్వాత వరుసగా ఇద్దరు వ్యక్తుల కథల నుంచి పుట్టే కామెడీని సరిగ్గా వాడుకోవడం ఇవన్నీ కట్టిపడేసేలా ఉన్నాయి.

నటీనటుల్లో పార్వతీశంను ఈ సినిమాకు హైలైట్‌గా చెప్పుకోవచ్చు. తన కామెడీ టైమింగ్‌తో, డైలాగ్ డెలివరీతో పార్వతీశం సినిమాకు మంచి హుషారు తీసుకొచ్చాడు. ఇక చేతన్ ఓ సాఫ్ట్ క్యారెక్టర్‌లో బాగా చేశాడు. కృతిక పాత్ర చాలా కాంప్లికేటెడ్. ఒకేసారి రెండు కోణాల్లోనూ ఆలోచించే ఈ పాత్రలో ఆమె మంచి ప్రతిభ చూపింది. ఇక తేజస్వి టైమింగ్, చిన్న చిన్న ఎక్స్‌ప్రెషన్స్‌ను పలికించడంలో కూడా చూపిన ప్రతిభ చాలా బాగుంది.

సినిమా పరంగా చూసుకుంటే ఫస్టాఫ్ ఆద్యంతం ఆకట్టుకునేలా ఉంది. ముఖ్యంగా ఇంటర్వెల్ బ్లాక్ రైటింగ్ పరంగా, మేకింగ్ పరంగా చాలా బాగా ఆకట్టుకుంటుంది.

