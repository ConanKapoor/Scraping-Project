మొదటి నుంచీ ఈ చిత్ర టీం గంటాపదంగా చెప్పిన ఒకే ఒక మాట ‘తండ్రి కోరికను తీర్చడం కోసం ఓ కొడుకు ఏం చేసాడు అనే ఎమోషనల్ జర్నీనే నాన్నకు ప్రేమతో’ అని అన్నారు. చెప్పినట్టుగానే సుకుమార్ ఇందులో చూపిన ఎమోషనల్ జర్నీనే సినిమాకి మేజర్ ప్లస్ పాయింట్. సెకండాఫ్ ప్రీ క్లైమాక్స్ లో వచ్చే ఒక గేమ్ ఎపిసోడ్ సూపర్బ్ గా ఉంటుంది. ఆ తర్వాత వచ్చే క్లైమాక్స్ సీన్ మనసుకు హత్తుకునేలా ఉంటుంది. ప్రధానంగా ఆ సీన్స్ లో ఎన్.టి.ఆర్ ఎమోషనల్ పెర్ఫార్మన్స్ మీ చేత కంటతడి పెట్టిస్తుంది. సుకుమార్ తను అనుకున్న తండ్రి – కొడుకుల ఎమోషన్ ని ఆన్ స్క్రీన్ ప్రెజంట్ చేయడంలో సక్సెస్ అయ్యాడు.

నటన పరంగా ప్రతి ఒక్కరూ అదిరిపోయే నటనా చాతుర్యాన్ని ప్రదర్శించారు. అందులో ప్రధమంగా ఎన్.టి.ఆర్ – రాజేంద్ర ప్రసాద్ – జగపతి బాబుల అద్భుత నటన గురించే చెప్పుకోవాలి.. మొదటగా ఓ మాస్ ఇమేజ్ ఉన్న హీరో అయ్యుంది ఇలాంటి ఓ కాన్సెప్ట్ ని అటెంప్ట్ చేసినందుకు హ్యాట్సాఫ్ చెప్పాలి. సినిమా అయ్యాక ఎన్.టి.ఆర్ అద్భుతమైన నటనని కనబరిచాడు అనే మాట ఎక్కువ వినిపిస్తుంది. మొదటగా ఎన్.టి.ఆర్ లుక్ చూసి అందరూ స్టన్ అయ్యారు. ఆన్ స్క్రీన్ ఎన్నారై పాత్రకి తగ్గట్టుగా లుక్ అండ్ స్టైలింగ్ మార్చేశాడు. ఎన్.టి.ఆర్ ఇంతకముందు అలా కనిపించలేదు, ఇక మీద కనిపిస్తాడని చెప్పలేం. ఇక నటన పరంగా ఫస్ట్ హాఫ్ లో లవ్ స్టొరీతో ఆకట్టుకుంటే, విలన్ ని ఢీ కొట్టే సీన్స్ లో మెచ్యూరిటీ చూపడంలో, ఎమోషనల్ సీన్స్ లో అద్భుతమైన హావ భావాలను పలికించాడు. ఇక రాజేంద్ర ప్రసాద్ సినిమాకి కీలకమైన తండ్రి పాత్రలో ది బెస్ట్ పెర్ఫార్మన్స్ అండ్ సపోర్ట్ ఇచ్చారు. ఇక పైకి కనిపించని నెగటివ్ షేడ్స్ ని చూపించడంలో, కళ్ళతోనే క్రూరత్వాన్ని ప్రకటించడంలో జగ్గుభాయ్ వావ్, ఏం చేసాడురా అనిపించుకున్నాడు. విలనిజంని చాలా క్లాస్ గా చూపినా, ఆడియన్స్ కి కావాల్సిన విలనిజంని చూపించడంతో ప్రేక్షకులు కనెక్ట్ అవుతారు.

రకుల్ ప్రీత్ సింగ్ జస్ట్ గ్లామర్ అని కాకుండా నటనకి ప్రాధాన్యం ఉన్న పాత్రలో మెప్పించింది. ఎన్నారై పాత్ర కావడంతో మోడ్రన్ అండ్ స్టైలిష్ లుక్ లో కనిపించడమే కాకుండా, చాలా కష్టపడి తన పాత్రకి తను డబ్బింగ్ చెప్పుకొని తన పాత్రకి పూర్తి న్యాయం చేసింది. ఇక ఎన్.టి.ఆర్ కి సపోర్ట్ గా రాజీవ్ కనకాల, శ్రీనివాస్ అవసరాల తమ పాత్రలకి న్యాయం చేసారు. తాగుబోతు రమేష్, నవీన్ లు ఓకే అనిపించారు. నటుల విషయం పక్కన పెడితే సినిమా మొదలవ్వడం చాలా ఆసక్తిగా ఉంటుంది. ఆ ఆ తర్వాత కథలో వచ్చే లవ్ ట్రాక్, పాటలతో చాలా జాయ్ఫుల్ ఫీల్ ని కలిగిస్తూ, సడన్ గా మొదలయ్యే హీరో-విలన్ మైండ్ గేమ్ ని స్టార్ చేసే ఇంటర్వల్ బాంగ్ జబర్దస్త్ అనిపిస్తుంది. నాన్నకు ప్రేమతోకి మేజర్ హైలైట్స్ అని చెప్పాల్సి వస్తే.. హీరో – విలన్ మైండ్ గేమ్ మరియు తండ్రి – కొడుకుల ఎమోషనల్ జర్నీ.

