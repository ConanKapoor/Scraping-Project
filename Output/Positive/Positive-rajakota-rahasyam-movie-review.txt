ప్రకాష్ – ఆకాష్ లుగా ద్విపాత్రాభినయం చేసిన ప్రశాంత్ నటన చాలా బాగుంది. ముఖ్యంగా యాక్షన్ సీక్వెన్సులు బాగా చేసాడు. సినిమాని చాలా వరకూ ప్రశాంత్ ఒక్కడే తన భుజాలపై వేసుకొని నడిపించాడు కానీ డైలాగ్స్ మాత్రం చాలా తక్కువ ఉంటాయి. పూజా చోప్రా, దివ్య పరమేశ్వరన్ లకు నటించడానికి పెద్దగా ఆస్కారం లేకపోయినా స్క్రీన్ మీద కనిపించినంతసేపు గ్లామర్ తో బాగానే ఆకట్టుకున్నారు. నెపోలియన్, ప్రకాష్ రాజ్, రాజారం, కుష్బూ, నాజర్, ప్రభులు తమకిచ్చిన పాత్రల పరిధిమేర నటించారు. రాజ్ కిరణ్ సినిమాలో చాలా కీలకమైన పాత్ర పోషించడమే కాకుండా ఆ పాత్రకి పూర్తి న్యాయం చేసాడు.

సినిమాలో కనిపించే ప్రతి సెట్ ప్రేక్షకుల్ని అబ్బురపరిచేలా ఉంటాయి. సినిమా ఫస్ట్ హాఫ్ కాస్త వేగంగా సాగుతుంది. ఇంటర్వల్ ముందు జరిగే యుద్ధం కాస్త గందర గోళంగా అనిపించినా హీరో చేసే ఫీట్లు ప్రేక్షకుల్ని ఆకట్టుకునేలా ఉంది. అలాగే క్లైమాక్స్ ఫైట్ కూడా బాగుంది. ఫస్ట్ హాఫ్ లో వచ్చే ఒకే ఒక్క పాటని చేలా బాగా షూట్ చేసారు, కొరియోగ్రఫీ సూపర్బ్.<br/>
<strong><br/>
మైనస్ పాయింట్స్ :</strong>

సినిమా మొదటి అర్ధ భాగం సాగినంత వేగంగా సెకండాఫ్ సాగదు. సెకండాఫ్ మొత్తం కథ చెప్పాలనుకోవడంతో చివరి క్లైమాక్స్ ఫైట్ వరకూ సినిమా నత్త నడకలా సాగుతుంది. దానికి తోడు రెండు పాటలు వచ్చి ప్రేక్షకులకి ఇంకా చిరాకు తెప్పిస్తాయి. డైరెక్టర్ యాక్షన్ ఎపిసోడ్స్ కి ముందు ప్రేక్షకుల్ని తారాస్థాయికి తీసుకెళ్ళినా యాక్షన్ సీక్వెన్స్ అయ్యేంతవరకు అదే ఉత్కంఠతని వారిలో కలిగించలేకపోయాడు. డైరెక్టర్ కత్తి యుద్దాలు, పోరాటాలు పెట్టాలనుకున్నప్పుడు వాటి మీద పట్టున్న ఫైట్ మాస్టర్స్ ని లేదా ఒక ఇద్దరు ముగ్గురు ఫైట్ మాస్టర్స్ ని పెట్టుకుని ఉంటే సినిమాకి బాగా హెల్ప్ అయ్యేది కానీ ఒక్కడినే పెట్టుకోవడం వల్ల అన్ని యాక్షన్ ఎపిసోడ్స్ కి పూర్తి న్యాయం చెయ్యలేకపోయాడు.

రాసుకున్న కథలో చాలా లొసుగులు ఉన్నాయి. చాలా చోట్ల లాజిక్స్ లేవు. ఉదాహరణకి శ్యామలా దేవి పెళ్లి తండ్రి అంగీకారంతోనే జరుగుతుంది కానీ ఆ తర్వాత ఏమవుతుందో ఏమో నా కూతురు మోసం చేసిందని తన కూతుర్నే చంపాలని నిర్ణయించుకుంటాడు. అసలు అతనెందుకలా చేస్తున్నాడు అనేదానికి కారణం ఉండదు.ఇలాంటి సీన్స్ చాలా ఉన్నాయి. సినిమా మొత్తం మీదా నవ్వుకోవడానికి ఒక్క సీన్ ఒకే ఒక్క సీన్ అని బూతద్దం పెట్టి వెతికినా దొరకదు. దీన్ని బట్టి సినిమాలో ఎంటర్టైన్మెంట్ శూన్యం అని మీకు అర్థమైందని అనుకుంటా. స్నేహ లాంటి పెద్ద హీరోయిన్ సినిమాలో ఉన్నా ఒకడి రెండు సీన్లకి, నటీనటుల గ్రూప్ లో ఒకదానిగా మాత్రం పరిమితమయ్యింది. తను ఉన్న రెండు సీన్ల వల్ల సినిమాకి ఎలాంటి ఉపయోగమూ లేదు.

