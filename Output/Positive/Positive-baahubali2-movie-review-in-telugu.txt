‘బాహూబలి’ అనగానే మనకు మొదటగా గుర్తొచ్చేది భారీతనం. రాజమౌళి విజన్ కు తగ్గట్టు ఆర్ట్ డైరెక్టర్ సాబు సిరిల్ మాహిష్మతి సామ్రాజ్యాన్ని, కుంతల దేశాన్ని చాలా అద్భుతంగా రూపొందించారు. ఇక వాటిని సిల్వర్ స్క్రీన్ మీద గొప్పగా కనబడేలా ఆర్.సి. కమల్ కణ్ణన్ ప్రపంచస్థాయి విజువల్ ఎఫెక్ట్స్ ను, సెంథిల్ కుమార్ అద్భుతమైన సినిమాటోగ్రఫీని అందించారు. వీరి నలుగురి పనితనం వలన సినిమా చూస్తున్నంతసేపు ప్రేక్షకులు ఆశించిన భారీతనం ప్రతి ఫ్రేమ్ లోను కనిపిస్తూ ఆశ్చర్యపడేలా చేసింది. దర్శకుడు రాజమౌళి అయితే సినిమా మొత్తం ప్రతి 15 నిముషాలకొక అదిరిపోయే సీన్ చూపించి సీట్ల నుండి కదలకుండా చేశాడు. ఒక సీన్ అవగానే నెక్స్ట్ ఏం జరుగుతుంది అనే ఉత్కంఠ సినిమా పూర్తయ్యే వరకు ప్రేక్షకుల్లో కొనసాగేలా చేయడంలో ఆయన శభాష్ అనిపించుకున్నాడు. ముఖ్యంగా ప్రీ ఇంటర్వెల్, ఇంటర్వెల్ సీక్వెన్సుల్లో రమ్యకృష్ణ, అనుష్క, ప్రభాస్ ల మధ్య నడిచే ఎమోషనల్ డ్రామా కట్టిపడేస్తుంది.

ఆయన కథనంతో పాటు ఒక్కో పాత్రను మరింత లోతుగా ఎలివేట్ చేస్తూ సినిమాను నడిపిన తీరు ఆకట్టుకుంది. ముఖ్యంగా అమరేంద్ర బాహుబలిగా ప్రభాస్ లోని హీరోయిజాన్ని తెరపై వీరోచితంగా చూపించడంలో జక్కన్న నూటికి నూరు పాళ్ళు సక్సెస్ అయ్యారు. అలాగే అతి ముఖ్యమైన కట్టప్ప బాహుబలిని ఎందుకు చంపాడు అనే ప్రశ్నకు సమాధానాన్ని ఇన్నేళ్లు ప్రేక్షకులు తలలు బద్దలు కొట్టుకున్నా ఊహించలేని స్థాయిలో చూపించి అదుర్స్ అనిపించారు. అంతకు మించి కట్టప్ప బాహుబలిని చంపడానికి కారణాలు, దారి తీసిన పరిస్థితులు వంటి అంశాలను నడిపిన విధానం మొదటి రోజు ట్విస్ట్ రివీల్ అయిపోయినా కూడా ఆసక్తికరంగా, కొత్తగానే అనిపిస్తాయి.

రచయిత విజయేంద్ర ప్రసాద్ ఒక్కో పాత్రను శ్రద్ధతో ప్రాణం పెట్టి చాలా బలంగా రూపొందించారు. అమరేంద్ర బాహుబలి, కట్టప్ప, దేవసేన, బిజ్జలదేవుడు, శివగామి వంటి క్యారెక్టర్స్ సినిమా అయిపోయాక కూడా మనల్ని వెంబడిస్తున్నట్టే అనిపిస్తాయి. ఆన్ స్క్రీన్ మీద ప్రభాస్, అనుష్కల కెమిస్ట్రీ చాలా అందంగా పండింది. రాజమౌళి వీరిద్దరి ట్రాక్ మీద ఎక్కువ దృష్టి పెట్టారు. ఒకవైపు కథనంలోని భీభత్సం రసం మనల్ని ఉత్కంఠకు గురిచేస్తున్నా కూడా ప్రభాస్, అనుష్కలు కలిసి కనిపించే ప్రతి సీన్ ప్రేమతో నిండి రొమాంటిక్ గానో, అన్యోన్యతతో ఉండి అందంగానో, బాధతో కూడి ఉద్వేగంగానో ఫీలయ్యేలా చేసింది. ఇక నటీనటుల నటన విషయానికొస్తే ఒక్కొరి గురించి కాస్త వివరంగా చెప్పుకోవాల్సిందే.

