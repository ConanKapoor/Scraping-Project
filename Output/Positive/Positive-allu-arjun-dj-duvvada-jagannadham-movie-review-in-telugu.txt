దర్శకుడు హరీశ్ శంకర్ ఎంచుకున్నది రోటీన్ కథే అయినా తెలివిగా అందులో దువ్వాడ జగన్నాథం అనే ప్రత్యేక పాత్రను ఇన్వాల్వ్ చేసి సినిమా మొదటి అర్థ భాగాన్ని చాలా బలంగా, ఎంటర్టైనింగా తయారుచేశారు. ఇక ఆ పాత్ర చేసిన అల్లు అర్జున్ కూడా స్తోత్రాలు, మంత్రాలు చెబుతూ ఒక అచ్చమైన బ్రాహ్మణుడి బాడీ లాంగ్వేజ్, మాట తీరుతో ఎలాంటి లోటు లేకుండా రాణించి పాత్రకు ప్రాణం పోసి ఎలాంటి పాత్రలోనైనా ఒదిగిపోగలనని నిరూపించాడు.  అలాగే స్టైలిష్ గా, దూకుడుగా ఉండే డీజేగా కూడా మెప్పించాడు.

అలా హరీశ్ శంకర్ హ్యూమర్, బన్నీ పెర్ఫార్మెన్స్ కలిసి ఫస్టాఫ్ ను నిలబెట్టేశాయి. ఇక హరీశ్ శంకర్ అయితే హీరోను గుడి గోపురం మీద పరిచయం చేసి, హీరోయిన్ ను మొదటి షాట్లోనే గ్లామరస్ గా చూపించి తన ప్రత్యేకతను చాటుకున్నాడు. అంతేగాక జగన్నాథం పాత్రలో ద్వారా మంచి కామెడీని జనరేట్ చేసి పలుసార్లు నవ్వుకునేలా చేశాడు.   సినిమా ముగింపును కూడా రొటీన్ గా కాకుండా కొంచెం భిన్నంగా ట్రై చేసిన హరీశ్ శంకర్ ప్రయత్నం మెచ్చుకోదగిన అంశం. ఇక ఫస్టాఫ్, సెకాండాఫ్లలో కనిపించే సుబ్బరాజు పాత్ర కూడా కొంచెం భిన్నంగా ఉంటూ, క్లైమాక్స్ లో కీలకంగా ఉండి ఆకట్టుకుంది.

బన్నీ, పూజ హెగ్డేల మధ్య నడిచే లవ్ ట్రాక్ రొమాంటిక్ గా ఉంది. పూజ హెగ్డేకు నటన కనబర్చే ఛాన్స్ పెద్దగా లేకపోయినా అందంతో గిలిగింతలు పెడుతూ మళ్ళీ ఎప్పుడెప్పుడు కనిపిస్తుందా అనుకునేలా చేసింది. విలన్ గా నటించిన రావు రమేష్ రొయ్యల నాయుడిగా కనిపిస్తూ వేషంలోనూ, భాషలోనూ ‘ఆ ఒక్కటి అడక్కు’ సినిమాలో తన తండ్రి రావు గోపాల్ రావ్ చేసిన రొయ్యల నాయుడి పాత్రను గుర్తు చేశారు.

