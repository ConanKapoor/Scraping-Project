ఒక సినిమాపై భారీ అంచనాలున్నప్పుడు ఆ సినిమా ఆడియన్స్ అంచనాలు అందుకునేలా ఉంటేనే హిట్ అవుతుంది, ఆ అంచనాలను అందుకోవడంలో ఏ మాత్రం మిస్ అయినా ఆడియన్స్ ఆ సినిమాని పెద్దగా ఆదరించరు. అదే విషయం ఈ సినిమాలో కూడా జరిగింది. క్రియేట్ చేసిన అంచనాలను అందుకోలేకపోవడం ఈ సినిమా మొదటి మైనస్ పాయింట్.. ఇక సినిమా పరంగా వస్తే… ‘ఐ’ సినిమా విజువల్స్ పరంగా ఎంత గ్రాండ్ గా ఉన్నా చెప్పే కథలో దమ్ములేకపోతే అస్సలు ఆడియన్స్ కి కనెక్ట్ అవ్వదు. అసలు శంకర్ సినిమా కథేనా ఇది అనే భావన ఆడియన్స్ కి కలుగుతుంది. దానికి తోడూ కథనం కూడా బాలేక పోవడం మరియు లెంగ్త్ ఎక్కువ అవ్వడం వలన ఆడియన్స్ కి బోర్ కొట్టేస్తుంది. ఈ సినిమా నిడివి 3 గంటల 3 నిమిషాలు అవ్వడం బిగ్గెస్ట్ మైనస్ పాయింట్.

చెప్పాలంటే శంకర్ చెప్పాలనుకున్న కాన్సెప్ట్ కి ఇంత లెంగ్త్ అవసరం లేదు. సింపుల్ గా 2 గంటలు లేదా ఇంకో 10 నిమిషాలు కలిపి తీస్తే సరిపోద్ది. శంకర్ తన ఫార్మాట్ ని వదిలి ఓ రెగ్యులర్ కమర్షియల్ సినిమాకి గెటప్స్ ని జత చేసి తీసాడు. ఇక పోతే ఫస్ట్ హాఫ్ లో ఉన్న కంటెంట్ మొత్తాన్ని చెప్పేయడం వలన సెకండాఫ్ చాలా వరకూ ఊహాజంతంగా తయారవుతుంది. సెకండాఫ్ లో వచ్చే ఒకటి రెండు థ్రిల్స్ తప్పితే మిగతా అంతా ఫస్ట్ హాఫ్ లానే సాగదీసినట్టు ఉంటుంది. అలాగే మొదటిసారి శంకర్ తన సినిమాలో పెట్టిన గే కామెడీ కాస్త ఎబ్బెట్టుగా అనిపిస్తుంది.

ఇకపోతే చెప్పుకోవాల్సింది ట్రైలర్ చూసిన ప్రతి ఒక్కరూ బీస్ట్ పాత్ర సినిమాలో చాలా సేపు ఉంటుందని, ఆ పాత్రతో శంకర్ రచ్చరచ్చ చేసి ఉంటాడని అందరూ ఆశిస్తారు. కానీ ఈ పాత్ర ఒక్క పాటలో మాత్రం కనిపించి మాయమయిపోతుంది. దాంతో ఈ పాత్ర ఉండేది ఇంతేనా అని ప్రేక్షకులు పెదవి విరుస్తారు. సెకండాఫ్ ని చాలా ట్రిమ్ చేసి కథనంని ఇంకాస్త ఆసక్తికరంగా రాసుకొని ఉంటే బాగుండేది. అలాగే పాటలు చూడటానికి బాగున్నా వినడానికి మాత్రం చాలా చెత్తగా అనిపిస్తాయి. మొదటి సారి శంకర్ సినిమాలో లాజికల్ గా చాలా తప్పులు కనిపిస్తాయి.

