స్వతహాగా రచయిత అయిన దర్శకుడు వెలిగొండ శ్రీనివాస్ ఈ సినిమా కథను అన్ని కమర్షియల్ హంగులతో సగటు ప్రేక్షకుడ్ని ఆకట్టుకునే విధంగానే రాసుకున్నాడు. కథలో ఆయన సృష్టించిన మలుపులు సాధారమణమైనవే, చాలా సినిమాల్లో చూసినవే అయినా కూడా అవి కథనంలో ఊహించని రీతిలో వస్తూ మంచి కిక్ ఇచ్చాయి. అంతేకాకుండా ప్రతి ట్విస్టు కూడా ఆమోదయోగ్యంగానే ఉండటం మరొక మెచ్చుకోదగిన అంశం. ఫస్టాఫ్ మొత్తాన్ని హీరో ప్రేమ చుట్టూ తిప్పుతూ మధ్య మధ్యలో కమెడియన్ సత్యతో జనరేట్ చేసిన ఎంటర్టైన్మెంట్ బాగా వర్కవుట్ అయింది. హీరో హీరోయిన్ల లవ్ ట్రాక్ కూడా రిఫ్రెషింగానే ఉంది.

అలా అన్ని వినోదాత్మకమైన అంశాలతో కూసిన ఫస్టాఫ్ ముగుస్తున్న తరుణంలో ఇచ్చిన ఇంటర్వెల్ ట్విస్ట్ ఊహించని విధంగా ఉండి భలే ఉందే అనిపించింది. సెకండాఫ్లో కూడా ఒక బలమైన మలుపునే ఏర్పాటు చేశాడు దర్శకుడు. ఆ మలుపుతో సినిమా వేగం పుంజుకుని ఆసక్తికరంగా మారింది. అంతేకాకుండా ఈ రెండవ అర్థ భాగంలో అక్కడక్కడా కొంచెం కామెడీ దొరకడం, బయటపడే అసలు నిజం, దాని వెనకున్న భావోద్వేగపూరితమైన ఎమోషనల్ స్టోరీ ఆకట్టుకున్నాయి. అంధుడిగా రాజ్ తరుణ్ నటన, హెబ్బా పటేల్ గ్లామర్, వారి కెమిస్ట్రీ బాగున్నాయి.

