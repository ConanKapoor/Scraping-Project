ఇలాంటి ఓ రొమాంటిక్ థ్రిల్లర్ కి శర్వానంద్ న్యాయం చెయ్యగలడా? సినిమా రిలీజ్ కి ముందు అందరి మదిలోనూ ఉన్న ప్రశ్న ఇదే.. కానీ ఈ సినిమా చూసిన తర్వాత ఈ సినిమాకి శర్వానంద్ హీరోగా పర్ఫెక్ట్ అని అంటారు. థియేటర్ కి వచ్చిన ఆడియన్స్ ని రాజాగా శర్వానంద్ థ్రిల్ చేసాడని చెప్పాలి. శర్వానంద్ స్టైలిష్ లుక్, పెర్ఫార్మన్స్ మరియు వన్ లైన్ పంచ్ డైలాగ్స్ అందరినీ బాగా ఆకట్టుకుంటాయి. ముఖ్యంగా ఫస్ట్ హాఫ్ లో శర్వానంద్ ఒక్కడే సోలోగా ఆడియన్స్ ని నవ్విస్తాడు. ఇది ఈ సినిమా మేజర్ హైలైట్స్ లో ఒకటి..

ఇక సీరత్ కపూర్ కి ఇది మొదటి సినిమా అయినా, తెలుగు రాకపోయినా పెర్ఫార్మన్స్ పరంగా మాత్రం బాగా చేసింది. సీరత్ కపూర్ లో ఎనర్జీ లెవల్స్ బాగున్నాయి. అలాగే డాన్సులు చాలా బాగా చేసింది. అలాగే సినిమా మొత్తం మోడ్రన్ లుక్ లో కనపడుతూ గ్లామరస్ టచ్ కూడా ఇచ్చింది. మొదటి సినిమా తనకి మంచి బూస్టప్ ఇచ్చే అవకాశం ఉంది. ఇక సంపత్ సీరియస్ పోలీస్ ఆఫీసర్ గా కనిపిస్తూనే కామెడీని కూడా బాగా పండించాడు. అమాయకంగా కనిపిస్తూ, ఇంటలిజెన్స్ ఉన్న వ్యక్తిలా బిహేవ్ చేసే పోలీస్ ఆఫీసర్ పాత్రలో అడవి శేష్ నటన చాలా బాగుంది.

ఇక మొదటి సారి డైరెక్ట్ తెలుగు సినిమాలో నటించిన జయప్రకాశ్ పెర్ఫార్మన్స్ చాలా డీసెంట్ గా ఉంది. కోట శ్రీనివాసరావు, అలీ తదిఅతరులు తమ పాత్రలకి న్యాయం చేసారు. నటీనటుల గురించి పక్కన పడితే సినిమా పరంగా ఈ సినిమాకి ఫస్ట్ హాఫ్ చాలా మేజర్ హైలైట్. ఫస్ట్ హాఫ్ ఆడియన్స్ కి చాలా ఫ్రెష్ ఫీల్ ఇవ్వడం కాకుండా, బాగా ఎంటర్టైన్ చేస్తుంది. ఇక క్లైమాక్స్ 20 నిమిషాలు బాగా ఆసక్తికరంగా ఉంది. సినిమాలో రెండు సార్లు స్టార్ హీరోల మాస్క్ లని ఉపయోగించుకొని చేసిన కామెడీ బాగా వర్క్ అవుట్ అయ్యింది.

