‘పిశాచి’ సినిమాలో తెలుగు ప్రేక్షకులకు కాస్తయినా పరిచయం ఉన్న నటులు గానీ, గ్లామరస్ హీరోయిన్లు, మంచి పాటలు, కళ్ళు చెదిరే లొకేషన్లు… వగైరా… వగైరా.. ఏమి లేవు. కానీ… స్టార్టింగ్ నుండి ఎండ్ కార్డు పడేవరకు థియేటర్లలో ప్రేక్షకులను కట్టిపడేసే కథ, కథనం ఉన్నాయి. అక్కడక్కడా సన్నివేశాలలో మంచి వినోదం కూడా ఉంది. అవే సినిమాకు మేజర్ ప్లస్ పాయింట్స్.

సినిమాటోగ్రఫీ, బ్యాక్ గ్రౌండ్ మ్యూజిక్ దర్శకుడు రాసుకున్న కథను తెరపై ఆవిష్కరించడంలో 100% సహాయపడ్డాయి. సన్నివేశానికి తగ్గట్టు తన లైటింగ్, షాట్ డివిజన్ తో సినిమాటోగ్రాఫర్ రవీ రాయ్ ఇంప్రెస్ చేశాడు. ప్రతి సన్నివేశంలో ఆ ఫీలింగ్ ను ఎలివేట్ చేశాడు. కొన్నిసార్లు నిశ్శబ్దం కూడా థియేటర్లో జనాలను భయపెడుతుంది, నెక్స్ట్ ఎం జరుగుతుందో తెలుసుకోవాలనే ఆసక్తి, ఆత్రుత ప్రేక్షకులలో కలిగిస్తుంది. సంగీత దర్శకుడు అర్రోల్ కరేల్లి ఈ టెక్నిక్ ను బాగా ఉపయోగించాడు. థ్రిల్లింగ్ మూమెంట్స్ కు మంచి బ్యాక్ గ్రౌండ్ మ్యూజిక్ అందించాడు.

కథకు అనుగుణంగా హీరో హెయిర్ స్టైల్, వేషధారణ కొంచం చిత్రంగా ఉంటాయి. అతను బాగా నటించాడు. బాడీ లాంగ్వేజ్ బాగుంది. హీరోయిన్ ప్రయోగ పాత్ర కేవలం రెండు సన్నివేశాలకే పరిమితం అయ్యింది. అయినా, ఆమె నటన బాగుంది. రాధారవి మరియు హీరో తల్లిగా, స్నేహితులుగా నటించిన ఇతర ఆర్టిస్టులు తమ పాత్రల పరిధి మేరకు నటించారు.

