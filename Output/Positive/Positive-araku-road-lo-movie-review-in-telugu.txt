ఈ సినిమాకు మేజర్ ప్లస్ పాయింట్ అంటే ఇంటర్వెల్ ట్విస్ట్, ఆ తర్వాత సెకండాఫ్‌లో వచ్చే మొదటి ఇరవై నిమిషాల థ్రిల్లింగ్ సన్నివేశాలనే చెప్పాలి. ముఖ్యంగా ఎక్కువగా రాత్రి పూటే నడిచే ఈ ఇరవై నిమిషాల సన్నివేశాల్లో అడుగడుగునా వచ్చే ట్విస్ట్‌లు, మేకింగ్ బాగా ఆకట్టుకున్నాయి. ఫస్టాఫ్‌లో సాయిరామ్ శంకర్, సత్యల కామెడీ బాగా నవ్వించింది. ముఖ్యంగా కృష్ణ భగవాన్ ఎపిసోడ్, ఆ ఎపిసోడ్‌లో సత్య కామెడీ డైలాగ్స్ అదిరిపోయాయి. పేకాట ఆడి డబ్బు సంపాదించే సన్నివేశాలు కథకు బలాన్నిచ్చేలా బాగున్నాయి.

సాయిరామ్ శంకర్ తన పాత్రను పరిధిమేర బాగానే పోషించాడు. ఫస్టాఫ్‌లో సరదాగా ఉంటూ, సెకండాఫ్‌కు పూర్తిగా సీరియస్‌గా మారిపోయే పాత్రలోని ఎమోషన్‌ను సాయిరామ్ బాగా పట్టుకున్నాడు. కోవై సరళ తన స్టైల్లో బాగానే నటించేసింది. నిఖిషా పటేల్ నటన పరంగా చేసిందేమీ లేకపోయినా, గ్లామర్‌తో అక్కడక్కడా ఆకట్టుకుంది.

