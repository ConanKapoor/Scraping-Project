ఈ సినిమాకి ప్రధాన బలం నయనతారే అని చెప్పాలి. సినిమా మొత్తం చాలా డీసెంట్ గా, గ్లామరస్ గా కనిపిస్తూ ఆమె ప్రదర్శించిన నటన చాలా బాగుంది. ఆరంభం నుండి చివరి దాకా సినిమాని తన భుజాలమీదే మోసింది నయన్. ముఖ్యంగా పోలీస్ స్టేషన్లో నడిచే అపరిచితుడు తరహా సన్నివేశంలో, సెకండాఫ్లో తన కర్తవ్యాన్ని నిర్వహించే సన్నివేశాల్లో ఆమె నటనను చూస్తే లేడీ సూపర్ స్టార్ అనే బిరుదు ఆమెకు సరైందనే అనిపిస్తుంది. ఇక కథ విషయానికొస్తే టైటిల్ పోస్టర్ చూడగానే ఇదొక కారులో దూరిన ఆత్మ కథ అని ఇట్టే అర్ధమయినా కూడా ఆ ఆత్మ ఎవరిదనే చిన్న విషయం మంచి థ్రిల్ ను ఇస్తుంది.

అలాగే సెకండాఫ్లో రివీల్ అయ్యే ఆ ఆత్మ కథ కూడా కాస్త ఎమోషనల్ గా కనెక్టవడమే కాక రీజనబుల్ గా కూడా అనిపిస్తుంది. అలాగే దర్శకుడు దాస్ రామసామి కథలోని నయనతార, కారును ఆవహించిన ఆత్మ, పోలీసులు అనే మూడు ప్రధానమైన అంశాలను చాలా తెలివిగా కనెక్ట్ చేస్తూ ఎలాంటి కన్ఫ్యూజన్ లేని కథనాన్ని రాసుకుని అంతే బాగా దాన్ని తెరపై ఆవిష్కారించాడు. అలాగే కారులో ప్రవేశించిన ఆత్మ కారుతో చేసే పనులను కూడా ఆసక్తికరంగా చిత్రీకరించి ప్రేక్షకుడికి మంచి ఎంటర్టైన్మెంట్ అందించాడు దర్శకుడు.

