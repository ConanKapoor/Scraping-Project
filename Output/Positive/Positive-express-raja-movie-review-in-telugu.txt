ఈ సినిమాకు మేజర్ హైలైట్ అంటే అది తెలుగు సినిమాకు కొత్తదీ, విచిత్రమైనదీ అయిన స్క్రీన్‌ప్లేను ఎక్కడా బోర్ కొట్టించకుండా, అందరికీ అర్థమయ్యే తరహాలో రాసుకున్న విధానం గురించి చెప్పుకోవచ్చు. ఒక విచిత్రమైన సంఘటనతో సినిమాను మొదలుపెట్టి అక్కణ్ణుంచి కథలో రకరకాల పాత్రలను పరిచయం చేస్తూ, అన్నింటినీ కథకూ, కథ ప్రయాణానికీ కలుపుతూ చేసిన ప్రయోగం గురించి చెప్పుకోవచ్చు. అదే విధంగా ఆ పాత్రలన్నింటికీ ఒకదానికి ఒకటి కనెక్షన్ ఉండేలా చేసుకొని, అన్ని పాత్రల్లోనూ కొత్తదనం ఉండేలా చూసుకోవడం కట్టిపడేస్తుంది. ఫస్ట్ సీన్ నుంచి మొదలుకొని చివరివరకూ ఎక్కడా టెంపో తగ్గకుండా కామెడీని ఎక్కడా మిస్ చేయకపోవడం ఈ సినిమాకు హలైట్స్‌లో ఒకటిగా చెప్పుకోవచ్చు.

నటీనటుల విషయానికి వస్తే.. శర్వానంద్ తన పాత్రను చాలా బాగా పోషించాడు. ‘రన్ రాజా రన్’ తరహా పాత్రతో శర్వానంద్ మరోసారి విపరీతంగా ఆకట్టుకుంటాడు. అతడి కామెడీ టైమింగ్ కూడా చాలా బాగుంది. సురభి అందంగా ఉండి ఫర్వాలేదనిపించేలా నటించింది. ఇక సప్తగిరి తనదైన టైమింగ్‌తో ఆద్యంతం కట్టిపడేస్తాడు. ఊర్వశిని ఈ తరహా పాత్రలో చూడడం చాలా కొత్తగా ఉంది. వసంత కోకిల పాత్రలో ఆమె తనదైన మార్క్ చూపెట్టారు. ఇక సుప్రీత్, ప్రభాస్ శీను, షకలక శంకర్, బ్రహ్మాజీ, ధన్‌రాజ్ అందరూ తమ తమ పాత్రల్లో సినిమాకు మంచి ప్లస్ పాయింట్స్‌గా నిలిచారు. ఈ పాత్రలన్నింటికీ కథలో ఒక ప్రాధాన్యత ఉండడం ఇక్కడ విశేషం.

సినిమా పరంగా చూసుకుంటే ఓపెనింగ్ సీక్వెన్స్, ప్రీ ఇంటర్వెల్, ఇంటర్వెల్, ఇంటర్వెల్ తర్వాతి ఇరవై నిమిషాల ఎపిసోడ్, లాజిక్స్ మిస్ అయినా సరదాగా సాగిపోయే క్లైమాక్స్‌లను హైలైట్‌గా చెప్పుకోవచ్చు.

