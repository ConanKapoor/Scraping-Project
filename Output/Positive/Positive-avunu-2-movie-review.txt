ఈ సినిమాకు సెకండాఫ్‌ను ప్రధాన బలంగా చెప్పుకోవాలి. సెకండాఫ్‌లోని వేగం సినిమా క్లైమాక్స్ వరకూ కొనసాగుతూ మంచి సస్పెన్స్ థ్రిల్లర్‌ను తలపిస్తుంది. కాశీలో ఒక అఘోరా పూర్ణకు యంత్రం ఇవ్వడంతోనే సినిమాలో అసలైన సస్పెన్స్ ఎలిమెంట్ మొదలవుతుంది. యంత్రాన్ని ధరించినపుడు పూర్ణను ఆత్మ ఏమీ చేయలేకపోవడం, దాన్ని పోగొట్టుకోకుండా చూసుకోవడంలో ఎదురయ్యే ఇబ్బందులు అన్నింటినీ సస్పెన్స్ ఎలిమెంట్స్‌గా జొప్పించి కథను నడిపించడం బాగుంది. సెకండాఫ్‌లో ఈ సస్పెన్స్ ఎలిమెంట్‌ను మరింత ఉత్కంఠకు తీసుకెళ్ళడం సినిమాకు బలమని చెప్పాలి. అవునులో సక్సెస్ అయిన ‘టెక్నాలజీతో భయపెట్టడం’ అనే కాన్సెప్ట్ ఈ సినిమాలోనూ కనిపిస్తుంది. అవునులో ఆటోమేటిక్ లైటింగ్ సిస్టం ద్వారా భయపెట్టినట్టే, ఇక్కడ ఆటోమేటిక్ మస్కిటో స్ప్రే ద్వారా భయపెట్టే ప్రయత్నం బాగుంది. అవును టెక్నిక్ తెలియని వారిని ఇది చాలా బాగా ఆకట్టుకునే అంశం. సస్పెన్స్ ఎలిమెంట్ ముందే చెప్పి కూడా సినిమా చివరి వరకూ ప్రేక్షకుడికి బోర్ కొట్టించకపోవడం స్క్రీన్‌ప్లే విజయంగా చెప్పుకోవచ్చు. మొదట్నుంచీ అర్థపర్థం లేనట్టుండే ఓ పాత్రను సినిమాలో చూపించి చివరకు గానీ ఆ పాత్ర ఔచిత్యాన్ని భయటపెట్టకపోవడం కూడా సప్సెన్స్‌లో కలిపేయొచ్చు. ‘అవును’ సినిమాను చూడని వారికి కూడా ఏ ఇబ్బందీ లేకుండా సినిమా అర్థం అయ్యేలా ఉండడం ప్లస్ పాయింట్‌గా చెప్పుకోవచ్చు. అవును చూడనివారు నిరభ్యంతరంగా కొత్త సినిమాలా దీన్ని చూడొచ్చు.

హీరోయిన్ పూర్ణను ఈ సినిమాకు మరో ప్రధాన బలంగా చెప్పుకోవాలి. సినిమా మొదలైనప్పట్నుంచి తన చక్కటి నటన, అందంతో కట్టిపడేస్తుంది. ఫస్టాఫ్‍లో అందంతో, సెకండాఫ్‌లో నటనతో ఆకట్టుకుంటుంది. ఇక హర్షవర్ధన్ రానేకు అవును సినిమాలో కంటే ఇందులో నటించే అవకాశం చాలా దక్కింది. దాన్ని సమర్దవంతంగా పోషించడంలో సక్సెస్ అయ్యాడనే చెప్పాలి. ఇక ఫస్టాఫ్ మొత్తంలో విసుగు తెప్పించిన రవివర్మ పాత్ర ప్రీ క్లైమాక్స్‌లో కట్టి పడేస్తుంది. మిగతా నటులంతా తమ పరిధిమేర బాగానే నటించారు.

