తెలుగునాట పూర్తిస్థాయి డిటెక్టివ్ సినిమాలొచ్చి చాలా కాలమైంది. కాబట్టి ఇన్వెస్టిగేటివ్ తరహా సినిమాల్ని ఇష్టపడేవారికి ఈ సినిమా మంచి చాయిస్ గా నిలుస్తుంది. దర్శకుడు మిస్కిన్ డిటెక్టివ్ సినిమాకు స్క్రీన్ ప్లే ముఖ్యమనే సూత్రాన్ని బాగా గుర్తుపెట్టుకుని తీసుకున్న కథ చిన్నదే అయినా కథనాన్ని మాత్రం బాగానే రాసుకున్నాడు. కథనంలో అనవసరమైన పాత్రలకు, సంభాషణలకు చోటివ్వకుండా సినిమాను నడిపి ఆకట్టుకున్నాడు.

ముఖ్యంగా డిటెక్టివ్ వరుస హత్యల మిస్టరీని ఛేదించే పనిలోకి దిగినప్పటి నుండి కథనంలో అనేక మలుపులను ప్రవేశపెట్టి, ఉత్కంఠభరితమైన సన్నివేశాలతో సెకండాఫ్ ను బాగా డీల్ చేశాడు. ఇక హీరో విశాల్ కూడా డిటెక్టివ్ పాత్రకు చాలా వరకు న్యాయం చేశాడు. ప్రత్యేకమైన డ్రెస్సింగ్, బాడీ లాంగ్వేజ్ తో ఇంటెలిజెన్స్ ను ప్రదర్శిస్తూ, యాక్షన్ సన్నివేశాల్లో తన ట్రేడ్ మార్కును చూపిస్తూ మెప్పించాడు. హీరో స్నేహితుడిగా ప్రసన్న నటన కూడా చాలా బాగుంది.

సినిమా ఆరంభంలో, ప్రీ క్లైమాక్స్, క్లైమాక్స్ లో డిటెక్టివ్, హంతకుల ప్రతిభను ప్రేక్షకులకి చూపించడానికి మిస్కిన్ రాసిన సన్నివేశాలు బాగున్నాయి. అర్రోల్ కొరెల్లి ఒక పూర్తిస్థాయి డిటెక్టివ్ థ్రిల్లర్ కు ఎలాంటి ప్రత్యేకమైన స్కోర్ కావాలో అలాంటిదాన్నే అందించి ప్రతి చోట మెప్పించాడు.

