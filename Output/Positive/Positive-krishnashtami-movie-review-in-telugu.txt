ఈ సినిమాకు మేజర్ ప్లస్ పాయింట్ అంటే మొదట్నుంచీ చివరివరకూ ఎక్కడా మారకుండా ఉన్న ఒక ఫ్యామిలీ ఎమోషన్ గురించి చెప్పుకోవచ్చు. కృష్ణ, తన కుటుంబంతో గడపాలని 18 సంవత్సరాలుగా ఎదురుచూస్తూండడం, అతడి పెద్దమ్మతో పాటు ఆ కుటుంబం కూడా కృష్ణను చూడాలనుకోవడం, ఈ మధ్యలో చిన్న ట్విస్ట్.. ఇలాంటి నేపథ్యంలో నడిచే ఫ్యామిలీ ఎమోషన హైలైట్‍గా చెప్పుకోవచ్చు. ఇక అక్కడక్కడా కొన్ని చోట్ల కథతో పాటే వచ్చే కొంత కామెడీ, కొన్ని యాక్షన్ సీక్వెన్స్‌లు బాగున్నాయి. పాటల్లో లొకేషన్స్‌ మంచి రిలీఫ్. సినిమా ఫ్లో పరంగా చూసుకుంటే ప్రీ ఇంటర్వెల్, ఇంటర్వెల్ ఎపిసోడ్స్ మేజర్ హైలైట్స్. సెకండాఫ్‌లో క్లైమాక్స్‌లో వచ్చే ఫ్యామిలీ ఎలిమెంట్స్ బాగున్నాయి. ప్రీ ఇంటర్వెల్‌కి ముందు వచ్చే ఒక ఛేజింగ్ సీన్ మేకింగ్ పరంగా సినిమాకు హైలైట్. బ్రహ్మానందం-ఆశుతోష్ రానాల మధ్యన వచ్చే సన్నివేశమొకటి బాగా నవ్విస్తుంది. అజయ్-అతడి కుమారుడి నేపథ్యంలోని చిన్ని ఉపకథ బాగుంది.

నటీనటుల ప్రస్తావనకు వస్తే.. హీరో సునీల్ పూర్తి స్థాయి హీరోగా బాగానే చేశాడు. కొన్ని ప్రధాన సన్నివేశాల్లో కూడా కళ్ళద్దాలు పెట్టుకోవడం, క్లోజప్ షాట్స్ చాలా తక్కువ ఉండడం లాంటివి సునీల్ ఈ సినిమాలో పెద్దగా చేసిందేమీ లేదన్న ఫీలింగ్ తెప్పించాయి. కామెడీ టైమింగ్, డ్యాన్సుల్లో సునీల్ తన మార్క్ చూపెట్టాడు. నిక్కీ గల్రాని, డింపుల్ చోపాడే.. ఇద్దరూ హీరోయిన్లూ వీలైనంత అందాల ప్రదర్శనతో ఆకట్టుకుంటారు. నటన పరంగా నిక్కీ గల్రాని ఫర్వాలేదు. ఇక అశుతోష్ రానా, ముఖేష్ రుషి, తులసి, సప్తగిరి తదితరులు బాగా చేశారు.

