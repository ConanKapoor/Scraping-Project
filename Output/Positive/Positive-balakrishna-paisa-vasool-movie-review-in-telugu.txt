సినిమా మొత్తంలో ప్రధాన ఆకర్షణగా నిలిచిన అంశం కథానాయకుడు బాలక్రిష్ణ. బాలయ్య ఇంతకు ముందు సినిమాల్లో కనిపించింది ఒక ఎత్తైతే ఈ 101వ సినిమాలో కనిపించిన విధానం ఇంకో ఎత్తు. తేడా సింగ్ గా ఆయన నటన కొత్తగా అనిపిస్తుంది. దర్శకుడు పూరి ఎలాగైతే పాత్రను రాశారో అలాగే కబడ్డాడు బాలయ్య. ఎప్పుడూ నవ్వుతూ, భయమనేదే లేకుండా, సరదా సరదాగా ఉంటూ, నచ్చింది చేసే క్రిమినల్ గా బాలయ్య మెప్పించాడు. ముఖ్యంగా రౌడీలతో, మాఫియాతో కలబడే సన్నివేశాల్లో ఆయన ముఖ కవళికలు, డైలాగులు, బాడీ లాంగ్వేజ్, డ్యాన్సుల్లో ఎనర్జీ అలరించాయి.

ఇక కథ రెగ్యులర్ కథే అయినప్పటికీ పూరి రాసిన తేడా సింగ్ పాత్ర మూలాన, అందులో బాలకృష్ణ నటించడం వలన సినిమా ఫస్టాఫ్ వరకు పర్వాలేదనిపించేలా సాగిపోయింది. మధ్యలో వచ్చే పాటలు కూడా ఆహ్లాదకరంగా ఉండటం, బాలయ్య చెప్పిన పంచ్ డైలాగులు ప్రేక్షకులకు, అభిమానులకు కొంత ఆహ్లాదాన్నిస్తాయి. బాలకృష్ణ వీరాభిమానులకైతే కొన్ని సన్నివేశాలు, డైలాగులు బాగా నచ్చుతాయి. ఇంటర్వెల్ బ్లాక్, అందులో బాలయ్య పెర్ఫార్మెన్స్ భలేగా అనిపిస్తాయి. సెకండాఫ్లో శ్రియతో బాలకృష్ణ లవ్ ట్రాక్ పూరి స్టైల్లో ఉండి మెప్పిస్తుంది.

