ఈ సినిమాకు మేజర్ ప్లస్ పాయింట్ అంటే అనుకున్న కథను వీలైనంత రియలిస్టిక్‌గా, ఎక్కడా కథను డీవియేట్ చేయకుండా చెప్పిన విధానం గురించే చెప్పుకోవాలి. తెలుగులో ఇలాంటి జానర్ సినిమా ఇప్పటివరకూ రాలేదనే చెప్పాలి. బాలీవుడ్‌లో గత కొద్దికాలం క్రితం మొదలైన ఈ ట్రెండ్‌లో వచ్చిన ఈ సినిమాను తెలుగు ప్రేక్షకులకు అందించాలన్న ఆలోచన కూడా మంచిదే. కథ పరంగా ఈ సినిమాలో కొత్తదనమేమీ లేదు. ఒక సాధారణ జీవితంలో అసాధారణ సంఘటనలతో రూపొందిన సినిమాగా దీన్ని చెప్పుకోవచ్చు. సినిమా ద్వారా వీలైనంత మేర సమాజానికి ఉపయోగపడే అంశం చెప్పాలనే అభిప్రాయాలను ఎప్పుడూ వింటూ ఉంటాం. కానీ ఎవ్వరూ పెద్దగా ట్రై చెయ్యరు. ఈ సినిమా కావాలని ఎక్కడా మెసేజ్ లాంటిది ఇవ్వకున్నా ఓవరాల్‌గా ఓ బలమైన మెసేజ్‌ను ఇవ్వడంలో సఫలమైంది.

ఇక ఈ సినిమాలో ప్రధానంగా కనిపించేది ముఖేష్, సారికా అన్న రెండు పాత్రలే. సారికగా శిల్పా శుక్లా అద్భుతంగా నటించింది. ఒక అడల్ట్ సినిమా అనే ముద్ర ఉన్న సినిమాలో హాట్ హాట్ సన్నివేశాల్లో కూడా ఆమె నటన సినిమా చెప్పాలనుకున్న అసలైన పాయింట్‌ను క్యారీ చేసింది. ఇక ముఖేష్‌గా షాదబ్ కమల్ కూడా చాలా బాగా నటించాడు. ముఖ్యంగా ప్రీ క్లైమాక్స్, క్లైమాక్స్ సన్నివేశాల్లో చాలా బాగా ఆకట్టుకున్నాడు. మిగతా పాత్రల్లో నటించిన వారంతా తమ పరిధిమేర చాలా బాగా నటించారు. నటీనటులంతా ఈ సినిమాకు ఓ ప్రత్యేకతను తీసుకురావడంలో సఫలమయ్యారు.

సినిమా పరంగా చూస్తే.. ఈ సినిమాకు సెకండాఫ్‌ను మేజర్ హైలైట్‌గా చెప్పుకోవచ్చు. ముఖ్యంగా సెకండాఫ్‌లో వచ్చే ఎమోషన్స్, ప్రీ క్లైమాక్స్, క్లైమాక్స్ ట్విస్ట్స్ అన్నీ కలిపి ఈ సినిమాకు ఓ మంచి రియలిస్టిక్ డార్క్ మూడ్‌ను తెస్తాయి.

