‘కిక్’ సినిమాలో అందరినీ థ్రిల్ చేసింది రవితేజ పాత్రని తీర్చిదిద్దిన విధానం. ఆ సినిమా సీక్వెల్ అంటే దానికి మించి రవితేజ పాత్ర ఉండాలి. అలాంటి పాత్రని రాయడంలో రైటర్ వక్కంతం వంశీ సక్సెస్ అయితే, ఆ పాత్రని చూపించడంలో సురేందర్ రెడ్డి కూడా డబుల్ సక్సెస్ అయ్యాడు. ‘కిక్ 2’ సినిమాకి ఫస్ట్ బిగ్గెస్ట్ సక్సెస్ అదే. కిక్ సినిమాకి మించి సీక్వెల్ లో కథ – కథనాలు ఆశిస్తారు. అవి కూడా పర్ఫెక్ట్ గా కుదరడం ఈ సినిమాకి మరో ప్లస్. సురేందర్ రెడ్డి రాసుకున్న కథనం మరోసారి ఆడియన్స్ ని ఆకట్టుకుంటుంది. ఫస్ట్ హాఫ్ ని స్టార్ట్ చేసిన విధానం, రాబిన్ హుడ్ గా రవితేజని పరిచయం చేసిన విధానం, అతని పాత్రని డెవలప్ చేస్తూ వచ్చిన విధానం ఆడియన్స్ కి పిచ్చ పిచ్చగా కనెక్ట్ అయిపోవడంతో ఇక పక్క చూపులు ఉండవు. కిక్ లానే కంఫర్ట్ పాత్రని ఫస్ట్ హాఫ్ లోనే ఆడియన్స్ లోకి ఎక్కించేయడంలో సురేందర్ రెడ్డి 100% సక్సెస్ అయ్యాడు.

నటీనటుల్లో మాస్ మహారాజ్ రవితేజ రాబిన్ హుడ్ పాత్రలో అదిరిపోయే పెర్ఫార్మన్స్ ఇచ్చాడు. తన ‘కంఫర్ట్’ కోసం అవతలి వాడికి చుక్కలు చూపించే సీన్స్ లో సూపర్బ్ కామెడీని పండించాడు. ఫస్ట్ హాఫ్ మొత్తం పర్ఫెక్ట్ గా ఎంటర్టైన్ చేస్తూ వచ్చిన రవితేజ సెకండాఫ్ లో పవర్ఫుల్ రిస్కీ యాక్షన్ ఎపిసోడ్స్ లో, చాలెంజింగ్ సీన్స్ లో అందరినీ అబ్బురపరిచేలా నటించాడు. అలాగే రవితేజ స్లిమ్ అండ్ స్టైలిష్ లుక్ చూసే ఆడియన్స్ కి కొత్త ఫీల్ ని ఇస్తుంది. సినిమా స్టార్టింగ్ లో ఒక మూడు సీన్స్ లో ఫస్ట్ పార్ట్ కిక్ పాత్రలో కనిపించి మెప్పించాడు. ముద్దుగుమ్మ రకుల్ ప్రీత్ సింగ్ ఈ సినిమాలో గత సినిమాలకన్నా బాగా అందంగా కనిపించింది. ఫస్ట్ హాఫ్ లో, పాటల్లో బాగా మోడ్రన్ లుక్ లో కనిపించిన రకుల్ ప్రీత్ బిహార్ అమ్మాయి గెటప్ లో అయితే అదుర్స్.. పెర్ఫార్మన్స్ పరంగా కూడా మంచి పాత్ర ఇచ్చారు. ఆ పాత్రకి చాలా బాగా న్యాయం చేసింది. రవితేజ – రకుల్ ప్రీత్ ఆన్ స్క్రీన్ కెమిస్ట్రీ, లిప్ లాక్ స్పెషల్ అట్రాక్షన్. కామెడీ కింగ్ బ్రహ్మానందం పండిట్ రవితేజ గా ఫస్ట్ హాఫ్ లో బాగా నవ్వించాడు. ఎప్పటిలానే రవితేజ – బ్రహ్మానందం కాంబినేషన్ సీన్స్ బాగా పేలాయి.

విలన్ గా కనిపించిన రవికిషన్ లుక్ ఎంత గంభీరంగా ఉందో, అంతే గంభీరమైన నటనని కనబరిచారు. రవితేజ చేసిన కంఫర్ట్ లాంటి పాత్రకి స్ట్రాంగ్ పోటీనిచ్చే పాత్రలో రవికిషన్ జీవించాడు. రవితేజ – రవికిషన్ – కబీర్ సింగ్ ల మధ్య వచ్చే చాలెంజింగ్ ఎపిసోడ్స్ మరియు యాక్షన్ ఎపిసోడ్స్ ఆడియన్స్ ని ఊపిరి బిగబట్టుకొని సీటు చివరన కూర్చొని ఎంజాయ్ చేసేలా ఉన్నాయి. బాలీవుడ్ కమెడియన్స్ అయిన రాజ్పల్ యాదవ్, సంజయ్ మిశ్రాలు పరవాలేదనిపించారు. తనికెళ్ళ భరణి, పోసాని కృష్ణ మురళి, ఆశిష్ విద్యార్థి, కోవై సరళ లాంటి వారు తమ పాత్రలకు న్యాయం చేసారు. ఐటెం సాంగ్ లో నోర ఫతేహి అందాల అరబోతతో ముందు బెంచ్ వారిని బాగానే ఆకట్టుకుంది. ఇక సినిమాలో మిమ్మల్ని కట్టి పడేసే అంశాలకు వస్తే.. సినిమా స్టార్టింగ్ చాలా అంటే చాలా బాగా, ఆసక్తిగా ఉంటుంది, అదే జోష్ లో క్రేజీ లవ్ స్టొరీ మొదలవ్వడం, బ్రహ్మానందం కామెడీ ట్రాక్ తో ఆడియన్స్ ని నవ్విస్తూనే కథలోకి తీసుకెళ్ళారు. ఇక సెకండాఫ్ లో మాస్ ని మెప్పించే చాలెంజింగ్ ఎపిసోడ్స్, యాక్షన్ బ్లాక్స్ మరియు అందరూ థ్రిల్ అయ్యే ఒకటి రెండు ట్విస్ట్ లు బాగానే పేలాయి. కిక్ 2 కి హైలైట్ బ్లాక్స్ – రవితేజని మిస్టర్ కంఫర్ట్ గా చూపించిన తీరు, బిహార్ ఎపిసోడ్ లో విలనిజం,టెంపుల్ బ్యాక్ డ్రాప్ ఫైట్, ప్రీ క్లైమాక్స్ అండ్ క్లైమాక్స్ ఎపిసోడ్స్, రవితేజ – రవి కిషన్ మధ్య వచ్చే ఛాలెంజ్ బ్లాక్స్.

