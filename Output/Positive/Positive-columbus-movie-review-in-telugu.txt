ఈ సినిమాకు మేజర్ ప్లస్ పాయింట్ అంటే సుమంత్ అశ్విన్, శీరత్ కపూర్‌ల సమాంతర కథను వీలైనంత ఫ్రెష్‌గా చూపడం గురించి చెప్పుకోవచ్చు. ఈ సన్నివేశాలన్నీ కొంత ఫన్నీగా, ఆసక్తికరంగా ఉండడంతో చాలా బాగా ఆకట్టుకుంటాయి. ట్రయాంగిల్ కథల్లో ఈ పాయింట్ కొత్తదనే చెప్పొచ్చు. హీరో తన ప్రేమ కోసం వెతకడం, అందుకు మరో అమ్మాయి సహాయం చేయడం, ఈ ప్రయాణంలో వీరిద్దరూ దగ్గరవ్వడం తరహా కథలు ఇదివరకే కొన్ని వచ్చి ఉన్నా, ఈ సినిమాలో మాత్రం ఈ పాయింట్‌ను ఫ్రెష్‌గా డీల్ చేశారు. ఇక స్క్రీన్‌ప్లే పరంగా రెండు సమాంతర కథలను ప్రధాన కథ, ఉపకథలుగా నడుపుతూ చివర్లో ఈ రెండింటీనీ రివర్స్ చేయడం సినిమాకు మంచి పాజిటివ్ పాయింట్.

అశ్విన్‌గా సుమంత్ అశ్విన్ బాగా నటించాడు. డైలాగ్ డెలివరీలో, కామెడీ టైమింగ్‌లో సుమంత్ పరిణతి సాధించాడు. ఇక శీరత్ కపూర్ నీరూ పాత్రలో చాలా బాగా నటించింది. కొన్ని చిన్న చిన్న ఎక్స్‌ప్రెషన్స్ వదిలేస్తే ఓవరాల్‌గా మంచి పర్ఫామెన్స్ ఇచ్చింది. మిస్తీ చక్రవర్తి తనకిచ్చిన పాత్రకు వీలైనంత మేర న్యాయం చేసింది. ఇక సప్తగిరి కొన్నిచోట్ల నవ్వించే ప్రయత్నం చేశాడు. అశ్విన్ తల్లిగా నటించిన రోహిణి ఉన్నంతలో ఆ పాత్రకు ఓ అర్థాన్ని తెచ్చిపెట్టింది.

సినిమా పరంగా చూసుకుంటే సెకండాఫ్‌ను ఈ సినిమాకు మేజర్ హైలైట్‌గా చెప్పుకోవచ్చు. ఫస్టాఫ్‌లో వదిలేసిన సస్పెన్స్ ఎలిమెంట్స్ అన్నింటినీ సెకండాఫ్‌లో ఒక్కొక్కటిగా విడుదల చేస్తూ పోవడం, ప్రీ క్లైమాక్స్‌లో అసలైన ప్రేమను కనుక్కోవడం వంటి అంశాలతో సెకండాఫ్ బాగుందనిపిస్తుంది. ఇక పాటలను సెపరేట్‌గా కాకుండా కథలో భాగంగా వచ్చే సన్నివేశాలతో కలిపేయడం ఈ సినిమాకు గొప్ప ప్లస్‌పాయింట్.

