ఈ సినిమాకి బిగ్గెస్ట్ ప్లస్ పాయింట్ ఈ సినిమాకి ఎంచుకున్న నటీనటులు మరియు టెక్నికల్ టీం. నటీనటుల్లో అందరి కంటే ఎక్కువగా శ్రీనివాస్ అవసరాల మార్కులు కొట్టేసాడు. తను మునుపెన్నడూ లేని విధంగా సందర్భానుసారంగా వచ్చే కామెడీతో ప్రేక్షకులని బాగా నవ్వించాడు. అలాగే కొన్ని చోట్ల నెగటివ్ షేడ్స్ కూడా బాగా చూపించాడు. తర్వాత చెప్పుకోవాల్సింది హీరోయిన్ రాశి ఖన్నా గురించి.. రాశి ఖన్నా చూడటానికి చాలా బ్యూటిఫుల్ గా ఉంది. ఎంతలా అంటే సినిమా అయ్యేలోపు ఆ అమ్మాయితో ప్రేమలో పడేంతగా ఉంది. అలాగే తెలుగు రాకపోయినా ప్రతి ఒక్క సీన్ లోనూ ప్రాణం పెట్టి చేసింది. ఇక చివరిగా చెప్పాల్సింది నాగ శౌర్య గురించి.. నాగ శౌర్య లుక్ బాగుంది. అలాగే తన పాత్రకి, డైరెక్టర్ అనుకున్న ఎమోషన్స్ ని పర్ఫెక్ట్ గా స్క్రీన్ పై చూపించాడు. వీరి ముగ్గురు ఒకరికొకరు తీసిపోం అనే రేంజ్ లో పెర్ఫార్మన్స్ చేయడం ఈ సినిమాకి మెయిన్ హైలైట్.

సినిమాలో రాశి ఖన్నాని ఇంప్రెస్ చెయ్యడానికి శ్రీని అవసరాల ట్రై చేసే సీన్స్ అన్ని ప్రేక్షకులను కడుపుబ్బా నవ్విస్తాయి. ముఖ్యంగా ఇంటర్వెల్ బ్లాక్ దగ్గర, సెకండాఫ్ లో వచ్చే రెస్టారెంట్ సీన్స్ బాగా నవ్విస్తాయి. సెకండాఫ్ చాలా ఫాస్ట్ గా, ఎంటర్టైనింగ్ గా సాగుతుంది. రావు రమేష్, హరీష్, 30 ఇయర్స్ పృథ్వి, పోసాని కృష్ణమురళి కనిపించినది కొంతసేపే అయినా ఉన్నంతలో నవ్వించారు. అలాగే కృష్ణ భగవాన్ వాయ్సి ఓవర్, సినిమా స్టార్టింగ్ కూడా బాగా చేసారు.

