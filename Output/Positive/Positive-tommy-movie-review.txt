ఈ చిత్రానికి ప్రధాన ప్లస్‌ పాయింట్‌ గా చెప్పుకోవాల్సింది కథ గురించే. 1920, 30 ప్రాంతంలో హ్యాచికో అనే ఓ కుక్క తన యజమాని కోసం తొమ్మిది సంవత్సరాలు ఎదురు చూసి చనిపోయింది. ఇదే ఇతివృత్తాన్ని తీసుకొని ‘హ్యాచీ – ఏ డాగ్స్ టేల్’ పేరుతో 2009లో ఒక హాలీవుడ్‌ సినిమా రూపొందింది. ఆ సినిమాకి ప్రేరణే ఈ ‘టామీ’గా చెప్పుకోవచ్చు. ఇతివృత్తం బలమైనదే అయినా, మధ్యలో ఎలాంటి ట్విస్టులు ఉండకపోవడం, చాలా స్లోగా సాగిపోయే ఇలాంటి చిత్రాలకు నటీనటులే ప్రాణం పోయాలి. ఆ విషయంలో రాజేంద్ర ప్రసాద్ మంచి మార్కులే సాధించారు. తనకెలాంటి పాత్రనిచ్చినా అందులో ఒదిగిపోగలనని మరోసారి నిరూపించాడు. ఇక మిగతా నటీనటులూ తమ తమ పరిధిమేర బాగానే నటించారు. టామీగా చేసిన కుక్క అందరినీ ఆకట్టుకుంటుంది. టామీని సినిమాకి రాజేంద్రప్రసాద్‌తో పాటు మరో ప్రధాన బలంగా చెప్పుకోవాలి. ఒక ఆఫ్ బీట్ సినిమాని కూడా అందరినీ ఆకట్టుకునేలా తీయాలన్న ప్రయత్నంలో కొంతవరకు సఫలమయ్యారనే చెప్పుకోవాలి.

