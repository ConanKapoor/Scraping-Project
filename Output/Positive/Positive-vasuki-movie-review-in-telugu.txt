సినిమాలో ప్రధాన ప్లస్ పాయింట్స్ అంటే అది రెండవ అర్థ భాగమే. దర్శకుడు ఏకే. సాజన్ ఈ భాగాన్ని చాలా బాగా హ్యాండిల్ చేశాడు. ఇంటర్వెల్ తో మొదలైన సినిమా అసలు కథ సెకండాఫ్ నుండి రసవత్తరంగా మారుతుంది. ఆ కథనంలోని ప్రతి సన్నివేశం ఆసక్తికరంగా, కొత్తగా ఉంటుంది. ఒక మహిళ తన పై ఎలాంటి పోలీస్ కేసులు రాకుండా తన బాధకు కారణమైన వాళ్ళను శిక్షించే తీరును, ఆమెకు సహాయం చేసే వ్యక్తి (ఇదే సినిమాలో కీలకమైం పాయింట్. అందుకే ఆ పాత్రను రివీల్ చేయడం లేదు) వేసే ప్లాన్స్ లాజిక్స్ కు దగ్గరగా, రీజనబుల్ గా, కొత్త తరహాలో ఉంటాయి.

ఇక సినిమాలో మమ్ముట్టి వంటి పెద్ద స్టార్ ను పెట్టుకుని అతని మేజ్ కు తగిన సన్నివేశాలు లేవే అనుకునే సమయంలో దర్శకుడు తన స్క్రీన్ ప్లే ప్రతిభతో మమ్ముట్టినే అసలు హీరోని చేయడం చాలా బాగుంది. దీని వలన సగటు ప్రేక్షకుడికి సినిమా పట్ల పూర్తి స్థాయి సంతృప్తి కలుగుతుంది. ఇక ప్రధాన పాత్ర దారి నయనతార నటన అద్భుతమని చెప్పాలి. కొందరి చేత బాధింపబడ్డ ఒక సాధారణ మహిళ బాధ ఎలా ఉంటుంది, ఆమె ప్రతీకారం తీర్చుకోదలుచుకుంటే అది ఎంత తీవ్రంగా ఉంటుంది అనే అంశాల్ని తన నటన ద్వారా తెరపై ఆవిష్కరించందామె. ఇక సినిమా ద్వారా దర్శకుడు ఆడవాళ్లు అన్యాయాం జరిగే ఎదురుతిరిగి పోరాడాలికానీ మౌనంగా ఉండకూడదు అని ప్రస్తుత సమాజానికి అవసరమైన గొప్ప మెసేజ్ ను కూడా అందించాడు.

