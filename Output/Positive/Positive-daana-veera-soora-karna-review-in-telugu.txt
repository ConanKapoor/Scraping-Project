ఈ సినిమాకు మేజర్ ప్లస్ పాయింట్ అంటే బాలలతో ఇంత పెద్ద కథను చెప్పాలని చేసిన ప్రయత్నం గురించి చెప్పుకోవాలి. బాలలతో ఒక చిన్న ఎపిసోడ్ తీయడమనేదే కష్టంతో కూడుకున్న పని. అలాంటిది మహా భారత కథను, రెండున్నర గంటలపాటు, కేవలం బాల నటులతోనే చెప్పించడమంటే పెద్ద సాహసమనే చెప్పాలి. అలాంటి సాహసాన్ని దాదాపుగా సమర్థవంతంగానే తెరకెక్కించారని చెప్పుకోవాలి. కథ పరంగా మహా భారతంలో ప్రతీ ఉపకథా ఆసక్తికరంగానే ఉంటుంది. ఈ సినిమాలో ప్రధాన కథను కర్ణుడి కోణంలో చెప్పడంతో అంతా సాఫీగా బోర్ కొట్టకుండా సాగిపోతుంది.

ఇక బాలనటుల విషయానికి వస్తే దుర్యోధన, దుశ్శాసన, శకుని, అర్జునుడు, ధర్మరాజు, భీముడు.. ఇలా అందరూ బాలనటులైనా చక్కగా చేశారు. ఇక నందమూరి నాలుగో తరం నుంచి పరిచయమైన మాస్టర్ ఎన్టీఆర్ కృష్ణుడిగా బాగా ఆకట్టుకున్నాడు. సాధారణంగా బాలలు చిన్న చిన్న కార్యక్రమాల్లో మహా భారత పాత్రల గెటప్ వేస్తేనే చూడడానికి ముచ్చటగా ఉంటుంది. అదే బాలలు పూర్తిగా ఆ పాత్రల్లో ఒదిగిపోయి నటిస్తే చూడడానికి ఇంకెంత ముచ్చటగా ఉంటుంది? అది ఈ సినిమాలో చూడొచ్చు. ఇక పెద్ద పెద్ద డైలాగులను సైతం అందరూ తమ స్థాయికి తగ్గట్టుగా బాగా చేశారు. అక్కడక్కడా తడబడ్డా అందరూ తమ స్థాయి మేరకు బాగా మెప్పించారు.

సినిమా పరంగా చూసుకుంటే అక్కడక్కడా మందగించిన కథనం, కొన్ని అనవసరమైన సన్నివేశాలు, పాటలు మినహా సినిమా అంతా సాఫీగా సాగిపోయింది.

