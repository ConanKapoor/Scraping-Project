ఈ చిత్రంలో ప్రధాన ప్లస్ పాయింట్ అంటే చెప్పుకోవలసింది హీరో పాత్ర చేసిన ‘సాగర్’ గురించి, కథను క్లీన్ గా హ్యాండిల్ చేసిన దర్శకుడి గురించి. సీరియల్ నటుడిగా తెలుగు ప్రేక్షకులకు బాగా కనెక్టైన సాగర్ సినిమాలో సూర్య పాత్రలో చాలా బాగా ఒదిగిపోయి నటించాడు. చేదు గతం వెంటాడే మనిషి ఎలాంటి బాధను అనుభవిస్తాడు అనేదాన్ని చాలా స్పష్టంగా తన నటనలో చూపాడు. ఇక కథ పాతదే అయినప్పటికీ దర్శకుడు దయానంద్ తన కథనంతో సినిమాని కాస్త కొత్తగా చూపాడు.

మొదటి నుండి చివరి వరకూ కథను అర్థమయ్యేట్టు నడిపిన విధానం బాగుంది. మొదటి భాగంలో హీరో సాగర్, హీరోయిన్ రాగిణి నంద్వానిల మధ్య రొమాన్స్ బాగా ఆకట్టుకుంది. మొదటి భాగాన్ని ఎమోషనల్ గా ఉండే హీరో క్యారెక్టరైజేషన్ తో, లవ్ స్టోరీతో నడుపుతూ సెకండాఫ్ లో ఏం జరుగుతుందో అన్న ఆసక్తిని క్రియేట్ చేసి ఇంటర్వెల్ వేయడం బాగుంది. హీరోయిన్ పాత్రలో నటించిన రాగిణి నంద్వాని క్యూట్ గా, ఎమోషనల్ గా చాలా బాగా నటించింది. సెకండ్ హాఫ్ లో వచ్చే కొన్ని కామెడీ సన్నివేశాలు అక్కడక్కడా నవ్వించాయి.

