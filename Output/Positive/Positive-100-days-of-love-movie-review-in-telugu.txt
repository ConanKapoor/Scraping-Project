ఈ సినిమాకు మేజర్ ప్లస్ పాయింట్ అంటే సెకండాఫ్‍‌లో దుల్కర్ – నిత్యా మీనన్‌ల జర్నీ అనే చెప్పుకోవాలి. అప్పటివరకూ సాదాసీదాగా నడిచే కథను వీరిద్దరి ప్రయాణం మంచి మలుపులు తిప్పుతుంది. ఈ ఇద్దరి కెమిస్ట్రీ కూడా అద్భుతంగా ఉంది. ముఖ్యంగా దుల్కర్ నిత్యా మీనన్‌కి ప్రపోజ్ చేసే సీన్, నీ ఒరిజినల్ మనిషిని బయటకు తీయ్ అని చెప్పే సీన్ లాంటివి చాలా బాగున్నాయి. అదేవిధంగా మొదట్నుంచీ చివరివరకూ దుల్కర్, శేఖర్ మీనన్‌ల నేపథ్యంలో వచ్చే సన్నివేశాలన్నీ చాలా రిఫ్రెషింగ్‌గా ఉన్నాయి. క్యారెక్టరైజేషన్స్ పరంగా చూస్తే, ప్రతి పాత్రనూ చాలా బాగా తీర్చిదిద్దిన విధానం సినిమాలో చూడొచ్చు.

నిత్యా మీనన్ తన పాత్రలో ఒదిగిపోయి నటించేంది. నిత్యా మీనన్‌ను క్లాసీ యాక్టర్ అని ఎందుకంటారన్నది ఈ సినిమాతో ఆమె మరోసారి ఋజువుచేసింది. దుల్కర్ సల్మాన్ స్క్రీన్ ప్రెజెన్స్, యాక్టింగ్‌కు ఎక్కడా వంక పెట్టలేం. ఈ ఇద్దరూ చిన్న చిన్న ఎక్స్‌ప్రెషన్స్‌ను కూడా అద్భుతంగా పండించడంతో సినిమాలో వాళ్ళ క్యారెక్టర్స్ బలమైన ముద్రను సంపాదించుకున్నాయి.

