సినిమాలోని ఆకట్టుకునే అంశాల్లో ముందుగా చెప్పుకోవాల్సింది సినిమాలోని కామెడీ గురించి. దర్శక నిర్మాతలు తాము ఎంచుకున్న కామెడీ థ్రిల్లర్ జానర్ కు న్యాయం చేయాలనే ఆలోచనతో ప్రధానంగా కామెడీపై ఎక్కువ దృష్టి పెట్టారు. సినిమాలో నరసింహం అనే పాత్ర ద్వారానే మాక్సిమమ్ ఎంటెర్టైమెంట్ ఇవ్వాలని ఆ పాత్ర చుట్టూ చాలా కామెడీ ఎపిసోడ్లు రాసుకున్నారు. వాటిలో హిట్ చిత్రాల స్పూఫులు ఆకట్టుకున్నాయి. ఇక హీరో స్నేహితుల్లో పండు పాత్ర చేసిన ‘ఒకరికి ఒకరు’ ఫేమ్ విజయ్ సాయి పెర్ఫార్మెన్స్ ఆకట్టుకుంది.

ఇంటర్వెల్ సమయంలో కథ అనూహ్య మలుపు తీసుకోవడం థ్రిల్లింగా అనిపించింది. కామెడీ కామెడీగా నడుస్తున్న కథ అలా ఒక్కసారి థ్రిల్లర్ జానర్లోకి మారడం సెకండాఫ్ పై కాస్త ఆసక్తిని పెంచగలిగింది. అలాగే థ్రిల్లర్ కు కాస్త హర్రర్ టచ్ ఇవ్వడం బాగుంది. సెకండాఫ్ లోని వచ్చే థ్రిల్లర్ సన్నివేశాలకు శివప్రసాద్‌ అందించిన బ్యాక్ గ్రౌండ్ స్కోర్ బాగా కుదిరి వాటికి కాస్త బలాన్ని అందించింది. కథలో మరో ప్రధాన పాత్ర అయిన రాణి (నేహాదేశ్‌ పాండే) గతం కాస్త ఆకర్షణీయంగా తోచింది.

