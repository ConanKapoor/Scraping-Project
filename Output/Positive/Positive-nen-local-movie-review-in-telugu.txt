సినిమాలోని ఆకట్టుకునే అంశాల్లో నాని క్యారెక్టరైజేషన్ ప్రధానమైనది. ఎప్పుడూ చాలా కాన్ఫిడెంట్ గా కనిపిస్తూ అన్నింటినీ లైట్ గా తీసుకుని తాను అనుకున్నదే చేసే కుర్రాడు బాబు పాత్ర బాగుంది. ఆ పాత్రలో నాని నటన కూడా కొత్తగా ఉండి ఆకట్టుకుంది. నాని కనిపించిన ప్రతి సీన్ పంచ్ డైలాగులతో నిండి ఆహ్లాదకరంగా ఉంది. ఇక ఫస్టాఫ్ సినిమా మొత్తం నాని పాత్ర చుట్టూ తిరుగుతూ, సరదా సన్నివేశాలతో ఎక్కడా బోర్ కొట్టకుండా సాఫీగా సాగిపోయింది. సినిమాలో కీలకమైన ఇంటర్వెల్ ట్విస్ట్ కూడా బలంగా ఉండి సెకండాఫ్ మీద ఆసక్తిని పెంచింది.

ఇక సెకండాఫ్ లో వచ్చే పోలీస్ స్టేషన్ సన్నివేశం, నిశ్చితార్థం సీన్ చాలా బాగా నవ్వించాయి. కీర్తి సురేష్ నటన సినిమాకి మరో పెద్ద ప్లస్ పాయింట్. అందంగా కనిపిస్తూనే అద్భుతమైన నటనను ప్రదర్శించి సినిమాలో రొమాంటిక్ ఫీల్ ని ఎక్కడా తగ్గకుండా నిలబెట్టింది. ఇద్దరు ప్రతిభ ఉన్న నటులు కలిసి నటిస్తే ఎంత చూడ చక్కగా ఉంటుందో నాని – కీర్తి సురేష్ ల జంట అలానే ఉంది. అలాగే క్లైమాక్స్ ఎపిసోడ్ లో వచ్చే ఎమోషన్ సన్నివేశం కాస్త పర్వాలేదనిపించింది.

దేవి శ్రీ పాటలు, వాటికి త్రినాథరావు నక్కిన టేకింగ్, సినిమాటోగ్రఫీ చాలా బాగా కుదిరి అందంగా తయారయ్యాయి. కీలకమైన నవీన్ చంద్ర పాత్ర, నాని తండ్రి స్థానంలో పోసాని కృష్ణ మురళి నటన, హీరోయిన్ తండ్రిగా సచిన్ ఖేడేకర్ పెర్ఫార్మెన్స్ బాగున్నాయి.

