ప్రేమకథల్లో ఎప్పటికీ ఒకే కథ ఉంటుందన్నది ఎప్పుడూ వినిపించే మాట. ఆ ఒకే కథలోనే చెప్పగలిగేన్ని ఎమోషన్స్ ఉండడం వల్లనే ప్రేమకథలకు సినిమాల్లో కాలం చెల్లలేదు. ఈ కథలోనూ సెకండాఫ్ మొదలయ్యాక ఒక అరగంట పాటు మంచి ఎమోషన్ ఉంది. సినిమాకు ప్రధాన బలమేదైనా ఉందంటే అది ఈ భాగమే అని చెప్పాలి. ఇక ఫస్టాఫ్‌లో అక్కడక్కడా ప్రేమ నేపథ్యంలో వచ్చే కొన్ని సన్నివేశాలు బాగున్నాయి. స్వర అనే పాత్ర కథలోకి ఎంట్రీ ఇచ్చాక, కొంచెం కామెడీ కూడా జత అయి సెకండాఫ్ బోర్ కొట్టించకుండా సాగింది.

ఇక హీరో సాయి రోనక్ తన పాత్రకు మంచి న్యాయం చేశాడు. ముఖ్యంగా ఫస్టాఫ్ అంతా సరదాగా కనిపిస్తూ, సెకండాఫ్‌లో అతడి జీవితంలో వచ్చిన మార్పులకు తగ్గట్టుగా కాస్త పరిణతి చూపుతూ నటిస్తూ మంచి మార్కులే కొట్టేశాడు. అదితి సింగ్ స్క్రీన్ ప్రెజెన్స్ బాగుంది. ఎమోషనల్ సన్నివేశాల్లో మినహాయిస్తే మిగతా అంతా బాగా నటించింది. ఇక ఐశ్వర్య సరదా సరదాగా సాగే పాత్రలో బాగా చేసింది. ఇక మిగతా వారంతా తమ పరిధిమేర బాగానే నటించారు. సినిమా పరంగా చూసుకుంటే సెకండాఫ్‌నే ఈ సినిమాకు హైలైట్‌గా చెప్పుకోవాలి.

