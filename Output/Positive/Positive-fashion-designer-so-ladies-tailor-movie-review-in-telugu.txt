మన్మథ రేఖ అనే కాన్సెప్ట్ ను బేస్ చేసుకుని నిర్మాత మధుర శ్రీధర్ అందించిన మూల కథ బాగుంది. హీరో ఆ మన్మథ రేఖను పరీక్షించి పని చేస్తుందని నిర్ణయించుకుని దాన్ని తన లక్ష్యాన్ని నెరవేర్చుకోవడానికి ఉపయోగించుకోవడం, చివరికి ఇబ్బందుల్లో పడటం అనే కథానాంశం కూడా బాగుంది. దర్శకుడు వంశీ సినిమా మొత్తాన్ని పాలకొల్లు, పాపికొండలు, గోదావరి తీరాలు వంటి ప్రదేశాల్లో చిత్రీకరించి సినిమా చూస్తున్నంతసేపు అక్కడే తిరుగుతున్న భావన కలిగించారు.

అలాగే వంశీ ట్రేడ్ మార్కుల్లో ఒకటైన కామెడీ పాత్రల ప్రవర్తన, పంచ్ డైలాగులు, స్పెషల్ ఎఫెక్టులు పూర్తిగా కాకాపోయినా అక్కడక్కడా వర్కవుట్ అయ్యాయి. ఇక ఆయన పాటల టేకింగ్, అందులో భిన్నమైన కోణాల్లో కెమెరాను వాడటం, హీరోయిన్లను అందంగా చూపడం వంటివి ఇందులో కూడా చేసి మెప్పించారు. ముఖ్యంగా సినిమా చివరి పాట కాస్త ఓవర్ గా అనిపించినా అందులో వంశీ సృష్టించిన సందర్భాలు చాలా భిన్నంగా ఉండి ఎంటర్టైన్ చేసింది. సీనియర్ నటుడు కృష్ణ భగవాన్ వంశీ శైలికి తగ్గట్టు నటించి తానున్న దాదాపు అన్ని సన్నివేశాల్లో కామెడీని పండించారు.

