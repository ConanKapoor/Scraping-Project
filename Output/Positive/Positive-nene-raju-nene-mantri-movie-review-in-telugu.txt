దర్శకుడు తేజ ఈసారి కథను ఆధారంగా చేసుకుని పనిచేయడం సినిమాకు బాగా కలిసొచ్చింది. ఆయన పాలిటిక్స్ నైపథ్యంలో బలమైన ప్రేమ కథను చెప్పిన తీరు ఆద్యంతం ఆకట్టుకుంది. అంతేగాక కథకి కావాల్సిన పాత్రల్ని కూడా చాలా బలంగా రాసుకున్నారు తేజ. ముఖ్యంగా హీరోయిన్ కాజల్ చేసిన రాధ పాత్ర, ఆమెను అంటుకుని నడిచే జోగేంద్ర పాత్ర అద్భుతంగా పండాయి. రానా, కాజల్ కూడా తమ తమ పాత్రల్లో ఒదిగిపోయి నటించారు. వీరి మధ్య నడిచే భార్య భర్తల ట్రాక్ ను తేర మీద చాలా అందంగా ఆవిష్కరించారు తేజ. వీరిద్దరి మీద నడిచే ప్రతి సన్నివేశం ఆసక్తికరంగానే సాగింది. సెకండాఫ్ ప్రీ క్లైమాక్స్ లో వచ్చే ఎమోషనల్ సన్నివేశమైతే నిజంగా కళ్ళలో నీళ్లు తిరిగేలా చేసింది.

ఇక ఫస్టాఫ్ ఆరంభం నుండే ఏమాత్రం ఆసలస్యం లేకుండా సినిమా కథలోకి ప్రవేశించడం, జోగేంద్ర రాజకీయ రంగప్రవేశం చేసి, ఎదురనేదే లేకుండా ఎదిగిపోవడం వాటికి తోడు బలమైన పాత్రలు, వాటి నటన ప్రేక్షకుడు సినిమాతో పాటే ప్రయాణం చేసేలా చేశాయి. ఇక సెకండాఫ్ కు వచ్చే సరికి జోగేంద్ర పాత్ర కళ్ళ ముందే అసలు సిసలు రాజకీయ నాయకుడిగా మారిపోవడం, సినిమా మొదట్లో కుర్రాడిలా, లేతగా కనబడే రానా క్లైమాక్స్ కు వచ్చేసరికి రాటుదేలిపోయి, గంభీరంగా తయారవడం చూస్తే తేజ ప్రధాన పాత్ర ప్రయాణాన్ని ఎంత పక్కాగా రాసుకున్నారో అర్థమైపోతుంది. ఇక సినిమా చివర్లో జోగేంద్రతో శత్రువులు ఆడే పొలిటికల్ గేమ్ కూడా బాగానే అనిపించింది.

సినిమా ముగింపు కూడా లవ్ ట్రాక్ తో ముడిపడి ఉండి, పర్ఫెక్ట్ గా ఉంది. ఇక అనూప్ రూబెన్స్ అందించిన బ్యాక్ గ్రౌండ్ స్కోర్, సంగీతం సినిమాకి వెయిట్ ను పెంచింది. లక్ష్మి భూపాల్ రాసిన డైలాగ్స్, పాటలు చాలా బాగున్నాయి. వెంకట్ సి. దిలీప్ సినిమాటోగ్రఫీ సినిమాకు కావాల్సినంత సహజత్వాన్ని తీసుకొచ్చి, కథ మన మధ్యలోనే జరుగుతుందేమో అనిపించింది.

