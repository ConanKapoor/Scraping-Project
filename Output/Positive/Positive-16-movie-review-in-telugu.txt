సినిమాను ఓపెన్ చేయడమే ఒక అపార్ట్మెంట్లో జరిగే యువతి యువకుల హత్య ద్వారా ఓపెన్ చేసిన దర్శకుడు కార్తిక్ నరేన్ తన మేధస్సునంతా ఉపయోగించి ఆరంభం నుండి చివరి దాకా ఎక్కడా ప్రేక్షకుడికి తనంతట తానుగా అసలు నిజం ఏమిటో తెలుసుకునే అవకాశం ఇవ్వలేదు. ఒకదాని తర్వాత ఒక ఆటంకం సృష్టిస్తూ ఊహకందని విధంగా సినిమాను నడిపాడు. దీంతో కథనం ఆద్యంతం ఆసక్తికరంగా సాగుతూ చాలా థ్రిల్లింగా అనిపించింది. ఎంతలా అంటే దర్శకుడు క్రైమ్ థ్రిల్లర్ కు చేయవలసిన న్యాయం దాదాపు పూర్తిగా చేసేశాడు అనిపించేంత.

ఇక సినిమా ఫస్టాఫ్ మొత్తాన్ని ప్రస్తుతంలో పోలీస్ ఆఫీసర్ చేసే ఇన్వెస్టిగేషన్ తాలూకు సన్నివేశాలతో, వాళ్ళు తమ దృష్టి కోణంలో నేరాలు ఎలా జరిగుంటాయి అనే ఊహించే సన్నివేశాలతో ప్రేక్షకుడి తెలివికి కఠినమైన పరీక్ష పెడుతూ, ఎక్కడా తుది తీర్పును రివీల్ చేయకుండా బాగా నడిపాడు. అలాగే సెకండాఫ్ కు వచ్చే సరికి ఫస్టాఫ్ లో ప్రేక్షకులు సమాధానం అందుకోలేక ఓడిపోయిన ఒక్కొక్క ప్రశ్నకు ఊహకందని జవాబులు చాలా పక్కాగా చెబుతూ ఆశ్చర్యాన్ని కలిగించాడు.

చివరి క్లైమాక్స్ అయితే అబ్బో ఏమి తీర్పు అనేలా ఇచ్చాడు. ఒకేసారి ఒక పోలీస్ ఆఫీసర్ కర్తవ్య నిర్వహణ ఎలా ఉండాలి, ఆవేశంలో తీసుకున్న నిర్ణయాల పర్యవసానం ఏమిటి అనే అంశాల్లోనే కథ మొత్తానికి తీర్పు చెప్పడం బాగుంది. ఇక ప్రధాన పాత్ర చేసిన రహమాన్ నటన సినిమాకు కావాల్సినంత సీరియస్, సిన్సియర్ ఫీలింగ్ ను తీసుకొచ్చింది. సినిమాటోగ్రఫీ, బ్యాక్ గ్రౌండ్ స్కోర్ కూడా సన్నివేశాల్లోని ఇంటెన్సిటీని చాలా బాగా క్యారీ చేశాయి.

