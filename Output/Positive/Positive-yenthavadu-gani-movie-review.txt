ఈ సినిమాకు మేజర్ ప్లస్‌పాయింట్స్ గురించి చెప్పుకుంటే.. ముందుగా స్క్రీన్‌ప్లే గురించి చెప్పుకోవాలి. కథగా చూస్తే అతి సాధారణంగా కనిపించే విషయాన్నే సినిమాగా అద్భుతంగా చూపించడంలో స్క్రీన్‌ప్లే సఫలమైంది. అజిత్, అతడి కూతురి మధ్యన వచ్చే సన్నివేశాలు కట్టిపడేస్తాయి. వారిద్దరి ప్రయాణమే లేకపోతే సెకండాఫ్‌లో భావోద్వేగాలు అంతబాగా పండేవి కాదు. ఇక త్రిష, సత్యల మధ్యన వచ్చే సన్నివేశాలు కూడా అద్భుతమైన భావోద్వేగాన్ని పండిస్తాయి. ఒక నిజాయితీ గల పోలీసాఫీసర్‌ విషయంలో రెండు సమాంతర జీవితాలు ఒకేసారి నడుస్తూ ఉంటాయి. ఆ రెండింటినీ కలిపి ఓ పోలీస్ డ్రామాగా తెరకెక్కించడాన్ని ఈ సినిమాలోనూ చూడొచ్చు. అన్ని కమర్షియల్ హంగులు కలుపుకుంటూ ఓ అర్థవంతమైన సినిమా తెరకెక్కించడం కమర్షియల్ సినిమాల్లో ఎప్పుడూ ఆకట్టుకునే అంశం. ఈ విషయంలో ఈ సినిమా సూపర్ సక్సెస్ అయింది.

సత్యదేవగా అజిత్ తన అద్భుతమైన నటనను మరోసారి బయటపెట్టాడు. చాలా షేడ్స్ ఉన్న పాత్రలో ఇట్టే ఒదిగిపోయి సినిమాను నడిపించాడు. ఓ పాపకు తల్లిగా నటించిన త్రిష, ఆ పాత్రలో అద్భుతమైన మెచ్యూరిటీని చూపించింది. అనుష్క చుట్టూనే తిరిగే కథలో అనుష్క బాగానే నటించింది. అందం విషయంలో హీరోయిన్లు ఇద్దరూ సినిమాలో కలర్‌ఫుల్‌గా కనిపిస్తూ నిండుతనాన్ని తెచ్చారు. విలన్ అరుణ్ విజయ్ హీరో పాత్రకు సరిసమానమైన పాత్రలో ఒదిగిపోయి నటించాడు. బేబీ అనైక గురించి ఎంత చెప్పుకున్నా తక్కువే. చాలా క్యూట్‌గా కనిపిస్తూనే బలమైనా భావాలను కళ్ళ ద్వారా పలికించింది.

సినిమా పరంగా చెప్పుకుంటే.. ఫస్టాఫ్‌లో చాలా విషయాలను కప్పిపెట్టి ఆసక్తిని రేకెత్తించగా, సెకండాఫ్‌లో వాటిని ఓ ఎమోషనల్‌ జర్నీలో రివీల్ చేసుకుంటూ వెళ్ళడం ఆకట్టుకుంటుంది. ఓవరాల్‌గా సెకండాఫ్‌ను మేజర్ హైలైట్‌గా చెప్పుకోవచ్చు.

