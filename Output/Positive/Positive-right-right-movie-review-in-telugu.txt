‘రైట్ రైట్’కు మేజర్ ప్లస్ పాయింట్ అంటే.. సినిమాలో వచ్చే ప్రధాన పాత్రలన్నింటికీ కథతో ఏదో ఒక విధంగా ఓ కనెక్షన్ ఉండడం, ఈ పాత్రలన్నీ కథా గమనానికి బాగా ఉపయోగపడడం గురించే చెప్పుకోవాలి. సుమంత్ అశ్విన్, ప్రభాకర్, పావని, నాజర్, భద్ర.. ఇలా ప్రధాన పాత్రలన్నింటికీ ఓ కథ ఉండటంతో పాటు అవన్నీ అసలు కథకు కనెక్ట్ అయి ఉన్న విధానం కూడా చాలా బాగుంది. ఇక సుమంత్-ప్రభాకర్‌ల మధ్యన వచ్చే సన్నివేశాలు సరదాగా బాగున్నాయి. ఇంటర్వెల్ బ్లాక్ సినిమాకు ఓ హైలైట్‌గా చెప్పుకోవాలి. సినిమా అసలు కథలోకి వెళ్ళే నేపథ్యం నుంచి వచ్చే ఈ ట్విస్ట్, మేకింగ్ పరంగానూ బాగుంది.

ఇక సుమంత్ అశ్విన్ తనకు అలవాటైన పాత్రే చేసినా, ఆ పాత్రలో చాలా బాగా నటించాడు. పాత్ర పరిధులు దాటకుండా సుమంత్ తన శక్తిమేర బాగా చేశాడు. ఇక ప్రభాకర్ తన కెరీర్లో ఇలాంటి పాత్రల్లో చాలా తక్కువగా కనిపించాడు. పూర్తిగా నెగటివ్ పాత్రలనే చేయగలడన్న పేరేదైనా ప్రభాకర్‌పై ఉంటే ఈ సినిమాతో దాన్ని పోగొట్టేలా చేశాడు. తన పాత్రతో అందరూ కనెక్ట్ అయ్యేలా ప్రభాకర్ బాగా నటించాడు. ఇక నాజర్ ఎప్పట్లానే తన స్థాయికి తగ్గ నటనతో మెప్పించారు. పావని గంగిరెడ్డి తన పాత్రలో ఒదిగిపోయింది. ఇక హీరోయిన్‌గా పూజా జవేరికి చెప్పుకోదగ్గ సన్నివేశాలేవీ లేకపోయినా, ఉన్నంతలో బాగా చేసింది. భద్ర అనే పాత్రలో నటించిన వినోద్ కిషన్ గురించి ప్రత్యేకంగా ప్రస్తావించుకోదగ్గ రీతిలో నటించాడు.

సినిమా పరంగా చూసుకుంటే సెకండాఫ్‌ని ఈ సినిమాకు హైలైట్‌గా చెప్పుకోవచ్చు. అసలు కథతో పాటు, ట్విస్ట్‌లన్నీ ఈ భాగంలోనే ఉండడంతో సెకండాఫ్ క్లైమాక్స్‌కు ముందు వరకూ బాగా ఆకట్టుకుంది.

