మోహన్ లాల్‌నే ఈ సినిమాకు ప్రధాన బలంగా చెప్పుకోవాలి. ఆయన తప్ప ఇంకెవ్వరూ ఈ పాత్ర చేయలేరేమో అన్నంత అద్భుతంగా, చాలా తెలివిగా నటించారు. సినిమా అంతా అంధుడిగా నటించడం, అందులో ఏ సన్నివేశంలోనూ తప్పులు వెతకనీకుండా చేయడంలో మోహన్‌లాల్ అనితర సాధ్యమైన ప్రతిభను చూడొచ్చు. ఇక అసలు కథ కొత్తదేమీ కాకపోయినా, దానిని అంధుడి పాత్రతో లింక్ చేయడం, థ్రిల్లింగ్‌గా ఆ కథను నడపడంలో స్క్రీన్‌ప్లే చాలా బాగుంది.

ముఖ్యంగా ఫస్టాఫ్ వరకూ అసలు కథను కొద్దికొద్దిగానే పరిచయం చేస్తూ, ఇంటర్వెల్‌కు ఆ పాయింట్‌ను రివీల్‌ చేయడం బాగుంది. ఆ తర్వాత సెకండాఫ్ అంతా హీరో-విలన్ల మధ్య గేమ్‌లా పలు ఆసక్తికర సన్నివేశాలతో బాగా నడిచింది. క్లైమాక్స్‌లో వచ్చే మరో ట్విస్ట్‌ కూడా బాగా ఆకట్టుకుంది. మోహన్ లాల్‌ సహా మిగతాపాత్రధారులైన సముద్రఖని, విమలా రామన్, వేణు, బేబీ మీనాక్షి, అనుశ్రీ.. ఇలా అందరూ బాగా నటించి క్యాస్టింగ్ పరంగా సినిమాకు బలాన్నిచ్చారు. ఫస్టాఫ్‌తో పోలిస్తే, సెకండాఫ్‌నే హైలైట్‌గా చెప్పుకోవచ్చు.

