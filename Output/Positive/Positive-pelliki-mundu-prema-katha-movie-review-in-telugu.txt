సినిమాలో ఆకట్టుకునే అంశం ఏదైనా ఉంది అంటే అది హీరోయిన్ సునయనే అనాలి. పరిచయమైన మొదటి ఫ్రేమ్ నుండే ఆమె ఆకర్షణీయంగా కనిపిస్తూ అలరించింది. దర్శకుడు మధు గోపు కూడా ఆమెను తెర మీద వీలైనంత అందంగా చూపించడానికి ట్రై చేశాడు. ఇక హీరో హీరోయిన్లిద్దరూ ఒకరి ముఖాలు ఒకరికి చూపించుకోకుండా ఎవరి జాగ్రత్తల్లో వాళ్ళు ఉండి కలుసుకోవడం వంటి భిన్నమైన సన్నివేశాలు కొంచెం బాగున్నాయి.

ఇక కథతో ఏమాత్రం సంబంధం లేకపోయినా మధ్యలో వచ్చే తాగుబోతు రమేష్, సత్యల కామెడీ అక్కడక్కడా నవ్వించింది. అలాగే హీరో హీరోయిన్ల మధ్య నడిచే కొన్ని రొమాంటిక్ సన్నివేశాలు ఆకట్టుకున్నాయి. హీరో చేతను చీను లుక్స్ పరంగా బాగానే కనిపిస్తూ పెర్ఫార్మెన్స్ లో కూడా గత సినిమాలతో పోలిస్తే బెటర్ అనిపించాడు. ఒక అమ్మాయి, అబ్బాయి పెళ్ళికి ముందు రహస్యంగా నడిపిన ప్రేమ కథ పెళ్ళైన తర్వాత వాళ్ళ జీవితంలో ఎలాంటి అలజడులు తెచ్చిందో చూపాలనే దర్శకుడు ప్రయత్నం అభినందనీయం.

