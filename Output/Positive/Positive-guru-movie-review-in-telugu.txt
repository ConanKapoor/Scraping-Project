సినిమా మొత్తంలో ప్రతి ఒక్కరినీ అమితంగా ఆకర్షించగల అంశం విక్టరీ వెంకటేష్ పాత్ర చిత్రీకరణ. ఒక ఫెయిల్యూర్ బాక్సర్ ఎంత ఫ్రస్ట్రేషన్ తో ఉంటాడు, అతను కోచ్ గా మారితే తన శిష్యులను ఎలా ట్రీట్ చేస్తాడు, తన లక్ష్యం కోసం ఎలాంటి త్యాగాలను చెయ్యగలడు అనే అంశాలను చాలా బాగా చూపించారు దర్శకురాలు సుధా కొంగర. ఇక ఆ పాత్రలో వెంకటేష్ నటించాడు అనడం కంటే జీవించాడు అనొచ్చు. సినిమా ఆరంభం నుండి చివరి దాకా ఒకే దూకుడును, బాడీ లాంగ్వేజ్ ను మైంటైన్ చేస్తూ ఆయన ఇచ్చిన పెర్ఫార్మెన్స్ ను చూస్తే ఒక నిజ జీవితపు వాస్తవ పాత్ర కళ్ళ ముందు కదులుతున్నట్టే ఉంటుంది.

ఇక వెంకీ శిష్యురాలిగా రితికా సింగ్ నటన కూడా కొత్తగా బాగుంటుంది. ఒక హీరోయిన్ ని ఈ తరహా పాత్రలో చూడటం తెలుగు ప్రేక్షకులకు కొత్త అనుభూతినిస్తుంది. స్వతహాగా బాక్సర్ అయిన రితికా ఒక మాస్ నైపథ్యం, అల్లరి ప్రవర్తన కలిగిన అమ్మాయిగా, బాక్సర్ గా చాలా బాగా నటించింది. డైరెక్టర్ సుధా కొంగర ఇండియన్ ఉమెన్ బాక్సింగ్ ఫెడరేషన్లో నడుస్తున్న కుళ్ళు రాజకీయాలు, ఇతర వాస్తవ అంశాల ఆధారంగా రాసుకున్న కథ దాన్ని చిత్రంగా మలచడానికి తయారుచేసుకున్న కథనం రెండూ బాగున్నాయి.

ముఖ్యంగా ఫస్టాఫ్ అంతా వెంకీ, రితికా సింగ్ పాత్రల ఎలివేషన్ తో, బలమైన ఈగో కలిగిన ఆ పాత్రల మధ్య రూపొందించబడిన ఆసక్తికర సన్నివేశాలతో బాగానే నడిచింది. మంచి రఫ్ అండ్ స్ట్రాంగ్ ఎమోషన్ కలిగిన ఇంటర్వెల్ సీక్వెన్స్ కూడా ఆకట్టుకుంది. ఆ సన్నివేశంలో వెంకీ అద్భుతమైన నటనను పండించాడు. ఇక సెకండాఫ్లో వెంకీ పాత్ర చుట్టూ నడిచే డ్రామా, క్లైమాక్స్ ఎపిసోడ్  ఆకట్టుకున్నాయి.

