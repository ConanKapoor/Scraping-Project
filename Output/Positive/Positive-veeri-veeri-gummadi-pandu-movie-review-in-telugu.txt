ఈ సినిమాకు ప్లస్ పాయింట్స్ అంటే ప్రీ ఇంటర్వెల్, ఇంటర్వెల్ బ్లాక్స్ సమయంలో మేకింగ్ పరంగా, సస్పెన్స్ పరంగా చూపిన ప్రతిభ గురించి చెప్పుకోవచ్చు. అప్పటివరకూ సినిమా అసలు కథలోకి వెళ్ళకపోవడంతో ఈ పార్ట్‌లో సస్పెన్స్ ఎలిమెంట్‌ను బాగానే పట్టుకున్నారు. ప్రీ క్లైమాక్స్ కూడా ఉన్నంతలో బాగుంది. క్లైమాక్స్ ట్విస్ట్ హైలైట్స్‌లో ఒకటిగా చెప్పుకోవచ్చు. ఇక ‘ఈ సినిమాకు సీక్వెల్ కూడానా?’ అన్న ఆలోచనను పక్కనబెడితే, సీక్వెల్‌కు ఇచ్చిన లీడ్ చాలా బాగుంది.

నటన పరంగా చూసుకుంటే రుద్ర తన పాత్రలో బాగా మెప్పించాడు. ఉన్నంతలో అందరిలోకెల్లా అతడి పాత్రకే ఒక సరైన అర్థం ఉండడంతో, ఆ పాత్రలో రుద్ర ఆకట్టుకున్నాడు. సంజయ్ సినిమాకు ప్రధానమైన సన్నివేశాల్లో కనిపిస్తూ ఫర్వాలేదనిపిస్తాడు. కీలక పాత్రల్లో నటించిన చిన్నారులు హార్దికేష్, రుషిత బాగా చేశారు. ఇక పోసాని కృష్ణ మురళీ, రఘు బాబు అక్కడక్కడా నవ్వించే ప్రయత్నం చేశారు.

