ఈ సినిమాకు మేజర్ ప్లస్ పాయింట్ అంటే ఫ్యామిలీ ఎమోషన్‌ను అద్భుతంగా తెరకెక్కించిన విధానం గురించి చెప్పుకోవచ్చు. పెళ్ళి అనే బంధంపై ఈతరం ఆలోచనలు, అభిప్రాయాలు ఎలా ఉన్నాయి? నేటితరం సమాజం ఈ అంశాన్ని ఎలా చూస్తుందీ? అన్న విషయాన్ని దర్శకురాలు నందిని రెడ్డి చెప్పిన విధానాన్ని మెచ్చుకోవాల్సిందే. ఇక ఎక్కడా అసభ్యతకు తావివ్వకుండా ఒక పెళ్ళి జంట ఆలోచనలను, ఫ్యామిలీ డ్రామాను చెప్పిన విధానం పూర్తి స్థాయి ఫ్యామిలీ సినిమా వస్తే చూడాలనుకునే వారికి బాగా నచ్చే అంశం.

హీరో నాగ శౌర్య ఎప్పట్లానే తనదైన యాక్టింగ్‌తో బాగా మెప్పించాడు. లుక్స్ పరంగానూ నాగ శౌర్య సినిమాకు మంచి ఫీల్ తెచ్చాడు. ఇక మాళవిక నాయర్ కూడా చాలా బాగా నటించింది. ముఖ్యంగా సెకండాఫ్‌లో మాళవిక నాయర్ యాక్టింగ్‌తో కట్టి పడేసింది. హీరో, హీరోయిన్ల కెమిస్ట్రీ కూడా చాలా బాగుంది. చాలాకాలం తర్వాత తెరపై కనిపించిన రాశి, ఓ మంచి పాత్రలో మెప్పించారు.

సినిమా పరంగా చూసుకుంటే, సెకండాఫ్‌లోని ఎమోషన్‌ను సినిమాకే హైలైట్‌గా చెప్పుకోవచ్చు. అదేవిధంగా హీరో-హీరోయిన్ల మధ్యన చివర్లో ప్రేమ చిగురించే నేపథ్యంలో సన్నివేశాలు కూడా బాగున్నాయి. ఇక ఈ ఫ్లోకి కళ్యాణ్ కోడూరి అందించిన సంగీతం కూడా బాగా కలిసివచ్చింది.

