‘అక్రమ సంబంధాలు కుటుంబాలను విచ్చిన్నం చేస్తుంది’ అన్న బేసిక్ సోషల్ మెసేజ్‌తో కూడిన సినిమా కావడం ఈ సినిమాకు ప్లస్‌పాయింట్‌గా చెప్పుకోవచ్చు. ఫస్టాఫ్‌లోని చాలా సన్నివేశాలు ఆసక్తి కలిగించడంతో పాటు వేగంగా దూసుకెళతాయి. ఆ రకంగా ఫస్టాఫ్‌ను సినిమాకు బలంగా చెప్పుకోవచ్చు. హుదూద్ నేపథ్యంలో కొన్ని జీవితాల్లో వచ్చిన అలజడిని తెరకెక్కించడం బాగుంది. అచ్చంగా హుదూద్ ఎలా అయితే విశాఖ పరిసరాలను చిన్నాభిన్నం చేసిందో, అదే సమయంలో అక్కడి కొన్ని జీవితాలు ఎలా ఇబ్బందులు ఎదుర్కొన్నాయన్నది చూపించాలన్న ప్రయత్నాన్ని మెచ్చుకోవాలి. ఫస్టాఫ్‌లో కార్తీక్, లీలాల మధ్య వచ్చే లవ్‌ట్రాక్ ఆకట్టుకుంటుంది. అక్కడక్కడా పేలిన కొన్ని జోకులు గొప్ప రిలీఫ్ అనే చెప్పాలి.

లీలావతి పాత్రలో నటించిన ఇషితా వ్యాస్‌కు ఇది మొదటి సినిమాయే అయినా ఫర్వాలేదనేలా చేసింది. తన శక్తిమేర ఆ పాత్రకు న్యాం చేసింది ఇషిత. ఇక హీరో సురేష్, అతని ఫ్రెండ్‌గా నటించిన మహేష్ ఫర్వాలేదనిపిస్తారు. ఎఫ్.ఎం.బాబాయ్ తన మార్క్ నటనతో నవ్వులు పూయించారు. వీరందరి యాక్టింగ్ సినిమాకు ప్లస్‌పాయింట్లుగానే చెప్పుకోవాలి. సెకండాఫ్‌లో కొన్ని చోట్ల వచ్చే ఎమోషనల్ సన్నివేశాలతో సినిమాకు కొంత జస్టిఫికేషన్ ఇచ్చే ప్రయత్నం జరిగింది.

