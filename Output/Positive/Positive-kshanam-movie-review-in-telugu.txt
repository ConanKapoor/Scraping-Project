‘క్షణం’ సినిమాకు మేజర్ ప్లస్ పాయింట్ అంటే ఇలాంటి కొత్తదనమున్న థ్రిల్లింగ్ సినిమాను తెలుగు సినీ ప్రేక్షకులకు అందించే ప్రయత్నం చేయడం గురించి చెప్పుకోవాలి. మొదట్నుంచి చివరివరకూ ఎక్కడా సినిమా ఫ్లో మిస్ అవ్వకుండా పకడ్బందీగా అల్లిన సన్నివేశాలు బాగా మెప్పిస్తాయి. ఒక థ్రిల్లర్ సినిమాకు కావాల్సిన వేగాన్ని ఎక్కడా తగ్గించకుండా, ఎమోషనల్‌గా ఇలాంటి కథను చెప్పడంలో తీసుకున్న జాగ్రత్తలు అబ్బురపరుస్తాయి. ఇంటర్వెల్ బ్యాంగ్ సినిమాకే హైలైట్‌గా చెప్పుకోవచ్చు. ఒక బలమైన సెకండాఫ్‌కు లీడ్‌గా ఈ ఇంటర్వెల్ బ్యాంగ్ చాలా బాగుంది.

ఇక నటీనటులంతా ఈ సినిమాను మరో ఎత్తుకి తీసుకెళ్ళేలా చేశారనే చెప్పుకోవచ్చు. అందరికంటే ముఖ్యంగా అడివి శేష్, సినిమాను దాదాపుగా తన భుజాలపై మోశాడనే చెప్పుకోవాలి. ఫస్ట్ ఫ్రేం దగ్గర్నుంచి చివరి ఫ్రేం వరకూ అడివి శేష్ అద్భుతమైన నటన ఈ సినిమాకు మేజర్ హైలైట్స్‌లో ఒకటిగా చెప్పుకోవచ్చు. ఒక టఫ్ క్యారెక్టర్‌లో అదా శర్మ మంచి ప్రతిభ చూపింది. ఎమోషనల్ సన్నివేశాల్లో అదా చాలా బాగా ఆకట్టుకుంది. ఇక ఈ సినిమాతో పూర్తి స్థాయి పాత్రలో నటించి, వెండితెరకు ఎంట్రీ ఇచ్చిన అనసూయ ఒక పోలీస్ పాత్రలో చాలా బాగా నటించింది. అనసూయకు ఈ సినిమా కచ్చితంగా సూపర్ డెబ్యూట్ అనే చెప్పాలి. ఇక ‘జ్యోతిలక్ష్మి’ సినిమాతో హీరోగా మెప్పించిన సత్యదేవ్, మరోసారి తానేంటో నిరూపించుకున్నాడు. సత్యదేవ్ నటన ఈ సినిమాకు మంచి ప్లస్ పాయింట్.

