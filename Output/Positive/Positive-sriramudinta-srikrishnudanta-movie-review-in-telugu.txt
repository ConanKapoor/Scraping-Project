ఈ సినిమాలోని ప్లస్ పాయింట్స్ విషయానికొస్తే ముందుగా చెప్పుకొవాల్సింది పల్లెటూరి బ్యాక్ డ్రాప్లో, కుటుంబ విలువల నైపథ్యంలో తెరకెక్కిన కథను గురించి. ఎప్పుడైతే హీరో గౌతమ్ హీరోయిన్ దీప్తి ఇంటికి వెళతాడో అక్కడ నుండి మొదలయ్యే ఫ్యామిలీ డ్రామా కొంచెం ఆసక్తికరంగా ఉంటుంది. అందులోను హీరోయిన్ తండ్రి రావుగారు (మధుసూదన్ రావ్) పాత్రను డిజైన్ చేసిన తీరు చాలా బాగుంది. ఆ పాత్రలో అతని నటన కూడా మెప్పించింది. గోదావరి జిల్లాల్లోని మనుషులు ఎంత ఆప్యాయతగా ఉంటారు, వాళ్ళ ఆతిధ్యం ఏ రీతిలో ఉంటుంది అనే అంశాల్ని క్షుణ్ణంగా చెప్పాడు దర్శకుడు. గడుసైన పల్లెటూరి అమ్మాయిలా దీప్తి శెట్టి తన లుక్స్ తో ఆకట్టుకుంది.

అలాగే ఎక్కువ భాగం గ్రామాల్లోనే రూపొందటం వలన సినిమా మొత్తం పచ్చదనంతో, పల్లెటూరి వాతావరణంతో చూడటానికి ఆహ్లాదకరంగా అనిపించింది. ఈ క్రెడిట్ మొత్తం లొకేషన్లను అంత అందంగా చూపించిన సినిమాటోగ్రఫర్ కూనపరెడ్డి జయకృష్ణకే దక్కుతుంది. ఇక హీరో, హీరోయిన్ కుటుంబానికి దగ్గరవడం, హీరోయిన్ అతన్ని ఇష్టపడటం, ఎలాంటి అనుబంధాలు లేని హీరో రావుగారు తన పట్ల చూపించిన అభిమానం కోసం తన ప్రేమను సైతం త్యాగం చేయాలనుకోవడం వంటి ఎపిసోడ్లను బాగానే హ్యాండిల్ చేశాడు దర్శకుడు. ఇక సినిమాకి అత్యంత కీలకమైన క్లైమాక్స్ ఎపిసోడ్లో దర్శకుడు చెప్పాలనుకున్న కుటుంబ బంధాల తాలూకు అసలు పాయింట్ ఎమోషనల్ గా టచ్ చేసింది. సినిమా మధ్యలో వచ్చే రెండు పాటలు కూడా బాగున్నాయి.

