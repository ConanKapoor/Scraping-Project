ఇందులోని ప్లస్ పాయింట్స్ విషయానికొస్తే ముందుగా చెప్పుకోవాల్సింది దర్శకుడు త్రివిక్ర‌మ్ చెప్పాలనుకున్న సున్నితమైన, పచ్చి వాస్తవమైన ఒక అంశం గురించి. కలలను నిజం చేసుకోవాలంటే కష్టపడాలి, ఆ కష్టం అంత సులభంగా ఉండదు, లక్ష్యం పెద్దదైతే కష్టం కూడా పెద్దగానే ఉంటుంది, అసలైన మనిషి ఆ కష్టం చేస్తాడు అంటూ సినిమా చివర్లో చెప్పిన సందేశం చాలా గొప్పగా, మనసుకు తాకే విధంగా ఉంది. ఫస్టాఫ్ ఓపెనింగ్ చాలా ఆసక్తికరంగా అనిపించింది. అలాగే ఒక మంచి ఆలోచన కమ్మని కారందోశ లాంటిదని టైటిల్ కు ఇచ్చిన జెస్టిఫికేషన్ బాగుంది.

కథలోని పాత్రలు మాట్లాడే మాటలు గమ్మత్తుగా, నిజ జీవితానికి చాలా దగ్గరగా ఉంటూ ఆలోచింపజేస్తాయి. ఫస్టాఫ్ లో వచ్చే కొన్ని సందర్భాలు సినిమా సెకండాఫ్ లో ఏదో పెద్ద విశేషమే ఉందనే ఆసక్తిని కలిగించడంలో సక్సెస్ అయ్యాయి. ఇక వేమన పాత్ర పోషించిన శివ రామ‌చంద్ర‌వ‌రపు, సత్యనారాయణ అనే మెస్ ఓనర్ పాత్ర చేసిన సీనియర్ నటుడు సత్యనారాయణల నటన, మాటలు ఆలోచింపజేసే విధంగా ఉండి ఆకట్టుకున్నాయి. ఇక సెకండాఫ్ లో మొదలయ్యే వెంకట రమణ పాత్ర కామెడీ, ఫస్టాఫ్ నుండి సాగే మార్కెటింగ్ ఉద్యోగి కామెడీ బాగానే వర్కవుటయ్యాయి. ప్రీ క్లైమాక్స్ ఎపిపిసోడ్ లో వేమన, సత్యనారాయణ పాత్రలపై నడిచే ఎమోషల్ సీన్లు కనెక్టయ్యాయి.

