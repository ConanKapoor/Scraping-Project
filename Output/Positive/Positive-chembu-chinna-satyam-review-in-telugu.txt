ఈ సినిమాకు ప్లస్ పాయింట్స్ గురించి చెప్పుకోవాలంటే.. చివరి ఇరవై నిమిషాల్లో నవ్వించడానికి చేసిన ప్రయత్నం గురించి చెప్పుకోవాలి. హర్రర్ కామెడీ అన్న పేరు చెప్పుకొని వచ్చిన సినిమాలో, ఆ పార్ట్ ఎక్కడైనా కనిపించిందా అంటే అది ఈ చివరి ఇరవై నిమిషాలనే చెప్పాలి. ఈ సమయంలో వచ్చే రెండు ట్విస్టులు, కామెడీ సినిమాకు మేజర్ ప్లస్ పాయింట్స్. ఇక సినిమా పరంగా చూసుకుంటే ఇంటర్వెల్ బ్లాక్, ప్రీ క్లైమాక్స్, క్లైమాక్స్‌లను ఈ సినిమాకు ప్లస్ పాయింట్స్‌గా చెప్పుకోవచ్చు.

నటీనటుల పరంగా సుమన్ శెట్టి ఒక పూర్తి స్థాయి పాత్రలో బాగానే అలరించాడు. ఫస్టాఫ్‌లో ఒక గమనమంటూ లేని కథకు ఏదైనా రిలీఫ్ ఉందంటే అది సుమన్ శెట్టి డైలాగ్ డెలివరీ అని చెప్పొచ్చు. అయితే సినిమాకు పూర్తిగా ఒక మంచి కామెడీ టచ్ ఇచ్చి నడిపించడంలో మాత్రం సుమన్ శెట్టి అక్కడక్కడా విఫలమయ్యారు. ఇక సుమన్ శెట్టి కుటుంబ సభ్యులుగా నటించినా వారంతా ఫర్వాలేదనిపిస్తారు. ప్రీ క్లైమాక్స్ పార్ట్‌లో ఎంట్రీ ఇచ్చే ‘అమృతం’ వాసు, ఈ సినిమాను తనదైన టైమింగ్‌తో చివరివరకూ నడిపించారు. సినిమాకు ప్లస్ పాయింట్‌గా చెప్పుకుంటున్న ప్రీ క్లైమాక్స్‌లో వాసునే చాలా వరకు సినిమాను నిలబెట్టాడు.

