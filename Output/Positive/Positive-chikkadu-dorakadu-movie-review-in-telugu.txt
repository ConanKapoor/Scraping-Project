ఈ సినిమాకు మేజర్ ప్లస్ పాయింట్ అంటే ఓ బలమైన కొత్తదనమున్న కథను, ఎక్కడా పడిపోకుండా, పూర్తిగా డిఫరెంట్ కామెడీతో తెరకెక్కించాలన్న ఆలోచన, ఆ ఆలోచనను పూర్తి స్థాయి సినిమాగా మార్చగలగడంలో చూపిన ప్రతిభ గురించి చెప్పుకోవచ్చు. ఇప్పటివరకూ చూడని కొత్త తరహా కథాంశమే కాకుండా, కొత్తదనమున్న కామెడీని కూడా ఈ సినిమాలో చూడొచ్చు. కొన్ని సన్నివేశాలైతే కామెడీలో కూడా ఇంత కొత్తదనం చూపించొచ్చా అన్నట్టుగా ఉన్నాయి. ఇక ఈ స్థాయిలో కామెడీ ఉంటూనే, ఒక సినిమాకు అవసరమైన ఎమోషన్‌ను మిస్ చేయకపోవడం, అదీ కథలో సరిగ్గా కలిసిపోయి ఉండడం కట్టిపడేసే అంశంగా చెప్పుకోవచ్చు.

పాత్రల చిత్రణ కూడా ఈ సినిమాకు మరో హైలైట్‌గా చెప్పుకోవచ్చు. శేషు పాత్ర సినిమాకే మేజర్ హైలైట్. ఇలాంటి భయానక పాత్రతో ఈ రేంజ్‌లో నవ్వించొచ్చా అన్నట్లుగా కొన్ని సన్నివేశాలున్నాయి. ముఖ్యంగా ఆ పాత్రలో నటించిన బాబీ సింహా నటన గురించి ఎంతచెప్పుకున్నా తక్కువే! అతడు కనిపించే ప్రతీ ఫ్రేం కట్టిపడేసేలా ఉంది. హీరో సిద్ధార్థ్ తన పాత్రను అలవోకగా చేసుకుపోయాడు. ఇక లక్ష్మీ మీనన్ కూడా చాలా బాగా చేసింది. మిగతా పాత్రధారులంతా ఎవరికి వారే తమ పాత్రల్లో బాగా నటించారు.

సినిమా పరంగా చూసుకుంటే, ఈ సినిమాకు ప్రీ ఇంటర్వెల్ నుంచి ఇంటర్వెల్ కార్డ్ పడేవరకూ వచ్చే సన్నివేశాలను హైలైట్‌గా చెప్పుకోవచ్చు. ఈ ఎపిసోడ్‌లో మేకింగ్ పరంగా చూపిన ప్రతిభ అద్భుతమనే అనాలి. ఇక సెకండాఫ్‌‌ మొత్తం పూర్తి స్థాయిలో నవ్విస్తూ ఎప్పటికప్పుడు కొత్తగా మెప్పిస్తూ నడుస్తుంది. ప్రీ క్లైమాక్స్, క్లైమాక్స్ చాలా బాగున్నాయి.

