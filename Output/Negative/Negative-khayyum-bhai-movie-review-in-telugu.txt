ఈ సినిమాలో పైన ప్రస్తావించిన కొన్ని అంశాల మినహా మిగతా వ్యవహారమంతా పరమ బోర్ అనిపించింది. కొన్ని సన్నివేశాలైతే ఒక్కో దశలో చిరాకు తెప్పించాయి కూడ. గ్యాంగ్ స్టర్ నయీము ఎవరెవర్ని హత్య చేశాడు, ఎలా చనిపోయాడు అనే విషయాలు అందరికీ తెలిసినవే. కనుక దర్శకుడు సామాన్య జనానికి తెలియని నయీమ్ ఆ హత్యలు ఎందుకు చేశాడు, ఎవరి కోసం చేశాడు, ఎలా చేశాడు, అతని ఎన్కౌంటర్ వెనుక ఎవరున్నారు, అతని నేర చరిత్రలో పోలీసుల భాగస్వామ్యమెంత, అసలు నయీమ్ ఎలాంటి జీవితం గడిపేవాడు, అతని ప్రవర్తన ఎలా ఉంటుంది, ముఖ్య వ్యక్తుల హత్యలకు ప్లాన్ ఎలా రెడీ చేసేవాడు, వాటిని ఎలా ఎగ్జిక్యూట్ చేసేవాడు అనే అంశాలను పరిశోధన చేసి చెప్పాలి. కానీ ఇక్కడ అలా జరగలేదు.

అందరికీ పైపైన తెలిసిన అంశాలనే దర్శకుడు చెప్పాడు. వాటిని కూడా ఒక ఇంటెన్సిటీతో ఆకట్టుకునే విధంగా చెప్పాడా అంటే అదీ లేదు. బలహీనమైన, సిల్లీగా అనిపించే స్క్రీన్ ప్లేతో, డైలాగులతో సినిమాను చుట్టేశాడు. ఇక వాస్తవ కథకు అతనిచ్చిన సినిమాటిక్ టచ్ కూడా పరమ రొటీన్ గా అనిపించింది. సినిమా మొదలైన అరగంటకు కూడా నయీమ్ పాత్రను ప్రవేశపెట్టకుండా ఎసిపి సత్య (తారకరత్న) యొక్క రొమాంటిక్ ట్రాక్ ను నడిపి ఆరంభంలోనే నిరుత్సాహపరిచేశాడు. నయీమ్ పాత్రదారి కట్టా రాంబాబు చూసేందుకు కొంచెం నయీమ్ పోలికలతోనే ఉన్నా అతని నటనలో మాత్రం సీరియస్ నెస్, క్రుయాలిటీ కనిపించలేదు.

స్క్రీన్ మీద అతని చూస్తుంటే నయీమ్ అంటే ఇంతేనా, ఇలానే ఉంటాడా అనే తక్కువ స్థాయి భావన కలిగింది. ఇక మధ్యలో వచ్చే పాటలు, మరీ ముఖ్యంగా ఐటమ్ సాంగ్స్ పెద్ద తలనొప్పిగా పరిణమించాయి. క్లైమాక్స్ లో నయీమ్ ఎన్కౌంటర్ వెనకున్న అసలు వాస్తవాల్ని అయినా చూపిస్తారేమో అనుకుంటే దాన్ని కూడా రొటీన్ గా, ఉన్నపళంగా ముగించేయడం అస్సలు నచ్చలేదు.

