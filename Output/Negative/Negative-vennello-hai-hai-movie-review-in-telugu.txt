ఈ సినిమాకు మేజర్ మైనస్ పాయింట్ అంటే అతి సాదాసీదా, పాతకాలం కథను ఏమాత్రం ఆసక్తికరంగా లేని సన్నివేశాలు, అర్థం పర్థం లేని ఆలోచన విధానంతో ముడిపెట్టి నడిపిన విధానం గురించి చెప్పుకోవచ్చు. సుశీల్ పాత్ర చేస్తున్న ప్రయాణమే అర్థం లేనిదై, మరీ అసహజంగా కనిపించినపుడు ఇక సినిమాలోనూ ఎక్కడా ఎమోషన్ అన్న మాటే లేదు. ఈ ప్రయాణంలో అక్కడక్కడా ఫర్వాలేదనిపించే కొన్ని సన్నివేశాలు తప్పితే ఎక్కడా ఒక్కటంటే ఒక్క సన్నివేశం కూడా కట్టిపడేసేలా లేదు. వంశీ కెరీర్‌లో ఎప్పటికీ మరచిపోలేని సినిమాగా నిలిచిన ‘లేడీస్ టైలర్’ తరహా కథను ఎంచుకొని, దానికి ఏమాత్రం ఫన్ కానీ, లాజిక్ కానీ, ఎమోషన్ గానీ కలపకుండా చేసిన ప్రయత్నమే ‘వెన్నెల్లో హాయ్ హాయ్’. వంశీ మార్క్ కామెడీ అనేదే లేదు.

హీరో అజ్మల్ నటన అసహజంగా ఉంది. హీరో పాత్రకే ఒక అర్థం లేకపోగా, అందుకు అజ్మల్ అసహజ నటన తోడై అది మరింత బోరింగ్ వ్యవహారంలా తయారైంది. నిఖితా నారాయణ్ నటనలో అతితప్ప మరింకేమీ లేదు. టైటిల్ ‘వెన్నెల్లో హాయ్ హాయ్’ అనేదాన్ని కేవలం క్రేజ్ కోసమే పెట్టినట్లు కనిపిస్తుంది. దీనికంటే మొదట్లో అనుకున్న ‘తను మొన్నే వెళ్ళిపోయింది’, ‘మెల్లిగా తట్టింది మనసు తలుపు’ టైటిల్స్ బెటర్ గా ఉండేవి. సినిమా చూస్తున్నంతసేపూ ఇంత సిల్లీగా పాయింట్ కోసమా హీరో చేస్తోంది అనే ఫీలింగ్ వస్తుంది.

