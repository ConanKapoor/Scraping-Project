ఈ సినిమాకు ఎంచుకున్న నేపథ్యం, కథ చెప్పాలనుకున్న విధానం.. ఈ రెండూ కొత్తవే అయినా కూడా వాటికి ఓ సరైన కథ కానీ, కథనం కానీ లేకపోవడాన్ని మేజర్ మైనస్ పాయింట్‌గా చెప్పుకోవచ్చు. తెలుగు సినిమా క్రైం కామెడీల్లో పరమ రొటీన్ అయిన కాన్సెప్ట్‌తో, బోరింగ్ కథనంతో తెరకెక్కిన ఈ సినిమాలో జెన్యూన్‌గా నవ్వించే సన్నివేశాలు చాలా తక్కువ. నరేష్ తన మార్క్‌తో చాలా చోట్ల సినిమాను నిలబెట్టే ప్రయత్నం చేసినా, కథలో బలం లేకపోవడంతో అది వృథా ప్రయత్నమే అయింది. రష్మి, శ్రద్ధా దాస్ పాత్రలకు ఓ అర్థం లేదు. ఆ రెండు పాత్రలకూ సరైన క్లారిటీ లేకపోవడమే కాక, ఆ పాత్రల చుట్టూ వచ్చే సన్నివేశాలు కూడా సిల్లీగా ఉన్నాయి.

ఇక వాస్తవానికి దగ్గరగా సినిమాను నడుపుతున్నామన్న ఆలోచనను మొదట్లో రేకెత్తించి ఆ తర్వాత అన్నింట్లోనూ అతి చేయడం బాగోలేదు. సినిమా అసలు కథలోకి ఫస్టాఫ్ వరకూ వెళ్ళకపోవడం అటుంచితే, అప్పటివరకూ బలమైన సన్నివేశం ఒక్కటీ లేకపోవడం నిరుత్సాహపరుస్తుంది. క్లైమాక్స్ పార్ట్ ఏమాత్రం ఆకట్టుకునేలా లేదు. ఇక అడల్ట్ కామెడీనే ప్రధానంగా నమ్ముకున్న సినిమా కావడంతో ఈ సినిమా సాధారణ కుటుంబ ప్రేక్షకులకు నచ్చదనే చెప్పొచ్చు. బాలీవుడ్‌లో బాగా పాపులర్ అయిన క్లాస్ అడల్ట్ కామెడీకి మాస్ టచ్ ఇచ్చే ప్రయత్నం చేసిన సినిమాగా ఈ సినిమాను చెప్పుకోవచ్చు. ఈ క్రమంలో కొన్నిచోట్ల సినిమా మరీ బీ-గ్రేడ్ సినిమాలా కనిపిస్తుంది.

