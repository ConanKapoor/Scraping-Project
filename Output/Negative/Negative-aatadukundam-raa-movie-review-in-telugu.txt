ఈ సినిమాకు అతిపెద్ద మైనస్ పాయింట్ అంటే తెలుగు సినిమాలో ఇప్పటికే ఎన్నోసార్లు చూసిన పక్కా ఫార్ములా కథను ఎంచుకోవడమనే చెప్పాలి. దానికితోడు ఆ ఫార్ములా కథనైనా సరిగ్గా చెప్పేలా కథనం లేకపోవడం నిరుత్సాహపరచే అంశం. ఫస్టాఫ్‌లో కొంత మేర కథ కనిపించినా, సెకండాఫ్‌కి వచ్చేసరికి ఎక్కడా కథే లేదు. ఇక కథేమీ లేకపోవడంతో క్లైమాక్స్ వరకూ టైమ్ మెషీన్ అంటూ, చీటింగ్ అంటూ, వందల కోట్ల మనీ ట్రాన్స్‌ఫర్ అంటూ అర్థం లేని సన్నివేశాలతో నడిపించుకుంటూ వచ్చారు. ఈ సమయంలో వచ్చే సన్నివేశాలన్నీ కొన్నిచోట్ల మాత్రమే నవ్వించగా, ఇంకెక్కడా కనీస స్థాయిలో కూడా మెప్పించలేకపోయాయి.

ఇక కథ విషయం ఇలా ఉంటే క్యారెక్టరైజేషన్స్ కూడా ఎక్కడా ఆకట్టుకునేలా లేవు. విలన్ క్యారెక్టర్ ఎందుకెలా ప్రవర్తిస్తుందో అర్థం కాదు. బ్రహ్మానందంకి ఓ పాత్రను సృష్టించి ఆ పాత్రతో కథ మొత్తాన్నీ మార్చేలా ఎన్నో సినిమాలు వచ్చినా, ఈ సినిమాలో అదే అంశం సిల్లీగా కనపడింది. లాజిక్ అన్న అంశానికి ఎక్కడా చోటేలేదు. ఇక సన్నివేశాల్లో బలమైన ఎమోషన్ కూడా లేదు.

