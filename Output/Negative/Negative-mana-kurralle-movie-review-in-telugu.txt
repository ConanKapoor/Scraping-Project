సినిమా ప్రారంభమైన 20 నిముషాల తర్వాత క్లైమాక్స్ ఏంటో థియేటర్లో ప్రేక్షకుడు ఊహించడం పెద్ద కష్టమేమీ కాదు. ఆర్ధిక మాంద్యం(రిసెషన్), సెజ్ ల నేపధ్యంలో తెలుగు తెరపై చాలా సినిమాలు వచ్చాయి. వాటి కంటే ఈ సినిమా కథ భిన్నంగా ఏమి ముందుకు సాగలేదు. ‘మన కుర్రాళ్ళే’ కథ అంత పేలవంగా ఉంది. పాత కథ అయినా ఆసక్తికరంగా, థియేటర్లో ప్రేక్షకుల ఊహకు అందకుండా చెప్పగలిగితే… మన తెలుగు ప్రజలు ఆదరించేవారు. ఈ సినిమాలో మనకు ఆ భాగ్యం కూడా కలగలేదు. ఒక్క క్లైమాక్స్ మాత్రమే కాదు, ఒక సన్నివేశం తర్వాత సన్నివేశం ఏంటో..? ఆ సన్నివేశంలో డైలాగులు ఎలా ఉంటాయో..? కూడా ముందే అర్ధమవుతాయి. స్క్రీన్ ప్లే అంత గొప్పగా ఉంది. ఇక, ప్రేక్షకులు సినిమాను ఎంజాయ్ చేసేది ఎక్కడ.

సినిమా ప్రారంభమే ప్రేక్షకులకు విసుగు తెప్పిస్తుంది. సాఫ్ట్ వేర్ ఉద్యోగస్తులకు తమ కుమార్తెలను ఇచ్చి పెళ్లి చేయాలనుకునే తల్లిదండ్రులు.. క్రిడిట్ కార్డులు, పర్సనల్ లోన్స్ ఇస్తామంటూ ఎగబడే బ్యాంకర్లు.. హైదరాబాద్ శివార్లలో భూములను కోట్లుకు కోట్లు పారేసి కొనే రియల్ ఎస్టేట్ వ్యాపారులు.. ఇలా పాత సినిమాలలో సన్నివేశాలను మళ్లీ తెరపై చూస్తున్నామనే భావన కలుగుతుంది. మిగతా సినిమా కూడా ప్రారంభాన్ని అనుసరించింది. సినిమా ఆసాంతం ఏదోక సినిమాలో గతంలో ఇదే తరహా సన్నివేశాలు చూసిన ఫీలింగ్ కలుగుతుంది తప్ప, కొత్తగా ఏమి అనిపించదు.

