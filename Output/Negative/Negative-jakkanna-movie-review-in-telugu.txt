సునీల్ లాంటి హీరోతో ఒక కామెడీ సినిమా చేయాలన్న ప్రయత్నంలో చాలాచోట్ల విఫలం కావడాన్ని ఈ సినిమాకు మేజర్ మైనస్ పాయింట్‌గా చెప్పుకోవచ్చు. ఒక అర్థం లేని కథను, సాధారణ కథనంతో రెండు గంటలకు పైనే సాగే సినిమాగా నడిపించడంతో సినిమా కొన్నిచోట్ల బోరింగ్‌గా కనిపించింది. కామెడీ అని చెప్పి చాలాచోట్ల ఏవేవో ప్రయత్నాలు చేసినా, అవన్నీ బెడిసికొట్టి ఏమాత్రం నవ్వించలేకపోయాయి. హీరో పాత్ర నుంచి పుట్టే ఈ కథలో, అసలు హీరో పాత్రకు స్పష్టమైన అవగాహన లేకుండా చేయడం బాగోలేదు. ముఖ్యంగా తనకు సాయం చేసిన వారికి తిరిగి వాళ్ళు వద్దనే వరకూ సాయం చేసే లక్షణాలున్న హీరో పాత్రను స్పష్టంగా డిజైన్ చేయలేకపోయారు.

ఇక హీరో పాత్ర అలా ఉంటే, హీరోయిన్, విలన్ పాత్రలూ, ఆ పాత్రల నేపథ్యంలో వచ్చే సన్నివేశాలూ అలాగే ఉన్నాయి. ముఖ్యంగా సెకండాఫ్‌లో ప్రీ క్లైమాక్స్, క్లైమాక్స్‌కి వచ్చేసరికి సినిమా అంతా గోలగోలగా, అయోమయంగా మారిపోయింది. పాటలు వినడానికి ఏమాత్రం బాగోలేకపోగా, అవి వచ్చే సందర్భాలు అంతకు మించి బాలేవు. ఇక డైలాగ్స్ కూడా ఈ సినిమాకు మైనస్ పాయింట్‌గా చెప్పుకోవాలి. అంతటా ప్రాసలతోనే తప్ప ఎక్కడా సరైన డైలాగ్స్ లేవు. ప్రాసల ద్వారానే కామెడీ పుడుతుందనే ఆలోచన అస్సలు బాగోలేదు.

