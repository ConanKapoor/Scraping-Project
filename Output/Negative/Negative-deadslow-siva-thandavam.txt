కమల్ హాసన్ తరువాత విభిన్నమైన పాత్రలు చేయడంలో మేటి అనిపించుకున్న నటుడు విక్రమ్ కథల ఎంపిక విషయంలో ఇకనైనా జాగ్రత్త వహిస్తే బావుంటుంది. నటన పరంగా అతనిని అనడానికి ఏమీ లేదు. వచ్చిన సమస్యల్లా ఏమిటంటే అతను తన పాత్ర మీద మమకారం ఎక్కువై ఆ పాత్ర సాధారణ ప్రేక్షకుడికి ఎంత వరకు చేరుతుంది అన్న విషయాన్ని విస్మరిస్తున్నాడు. హీరోకి సహాయం చేయడానికి అంటూ సృష్టించిన యామి జాక్సన్ పాత్ర శుద్ధ దండగ. అసలు డాన్స్ రాని ఆమెకి సోలో పాట ఒకటి. ఆ పాటలో ఆమె క్యాట్ వాక్ తప్ప ఏమీ చేయలేదు. సినిమాలో నుండి ఆ పాట ఎడిట్ చేస్తే బెటర్. సీరియస్ సినిమాలో కామెడీ ట్రాక్ పెట్టకపోయినా బావుండేది, అనవసరంగా సంతానంతో కామెడీ ట్రాక్ అని పెట్టారు. నవ్వుదామని తెగ ట్రై చేసి చక్కిలిగింతలు పెట్టుకున్నా కూడా నవ్వు రాలేదు. ఫస్టాఫ్ స్క్రీన్ ప్లే అంతా రోడ్ రోలర్ కంటె స్లో. లండన్లో ఉండే తెలుగు పోలీసు అధికారి వీరకతి (నాజర్) కేసు ఇన్వెస్టిగేట్ చేస్తూ యాంగ్రీ బర్డ్స్ లాంటి గేమ్స్ ఆడుతూ సొంత డబ్బింగ్ తో విసుగు తెప్పించాడు. లక్ష్మి రాయ్ పాత్ర సినిమాకి పెద్దగా ఉపయోగపడింది ఏమీ లేదు. సినిమా ప్రారంభంలో లండన్లో పేలుళ్ళకి సంబందించిన దృశ్యాల్లో గ్రాఫిక్స్ చాలా నాసి రకంగా ఉన్నాయి.

