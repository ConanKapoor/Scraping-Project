సినిమాలోని అసలు కథ సెకండాఫ్లో గానీ మొదలుకాకపోవడంతో ఫస్టాఫ్ అంతా చాలా భారంగా గడించింది. పోలీసులకు సంబందించిన సన్నివేశాల మినహా నయనతారకు, వాళ్ళ నాన్నకు మధ్య నడిచే అనవసరమైన సీన్లు, కారు పై చిత్రీకరించిన కొన్ని సన్నివేశాలు చాలా విసుగుపుట్టించాయి. ఒకే అంశాన్ని వేరు వేరు సన్నివేశాలతో మళ్ళీ మళ్ళీ చూపిస్తున్నారనే భావన కలిగింది. ఈ ఫెయిల్యూర్ ఫస్టాఫ్ వలనే సినిమా అంతిమ ఫలితం కూడా చాలా వరకు దెబ్బతింది. అలాగే ఆత్మకు సంబందించిన సినిమా కాబట్టి ప్రేక్షకుడు సాధారణంగానే కాస్త హార్రర్ కంటెంట్ ను ఆశిస్తాడు. కానీ ఇందులో అలాంటివేమీ ఉండవు.

ఇక సెకండాఫ్లోనే అసలు కథ మొదలై సినిమా కాస్త ముందుకెళ్ళగానే ఆ తర్వాత ఏం జరుగుతుందో మన కళ్ళ ముందు కనిపించేస్తుంది. ఇక ఆ తర్వాత వచ్చే ప్రతి సన్నివేశాన్ని ప్రేక్షకుడు ఇప్పుడు ఇలా జరుగుతుంది, అలా జరుగుతుంది అని ఊహించేయగలగడంతో దర్శకుడు సన్నివేశాల్ని కొత్త తరహాలోనే చిత్రీకరించినా కూడా పూర్తి స్థాయి ఎగ్జైట్మెంట్ తీసుకురాలేకపోయాడు. ఇక చిత్ర క్లైమాక్స్ కూడా ఏమాత్రం భిన్నంగా లేకుండా రొటీన్ గానే ఉంటూ కాస్తంత సాగదీసినట్టుగా కూడా ఉంటుంది.

