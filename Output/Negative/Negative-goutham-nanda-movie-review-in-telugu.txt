సినిమా విజువల్స్ చూడటానికి చాలా బాగున్నాయి. ఉన్నత స్థాయి నిర్మాణ విలువలు తోడవడంతో దర్శకుడు సంపత్ నంది ఎక్కడా కాంప్రమైజ్ అవకుండా ప్రతి విజువల్ ను ఖరీదుగా తెరకెక్కించారు. ధనవంతుడైన గౌతమ్ లైఫ్ స్టైల్ ను పరిచయం చేయడం కోసం సినిమాలో వాడిన కాస్ట్యూమ్స్, భవంతులు, కార్లు, యాక్ససరీస్ అన్నీ ఒరిజినల్ బ్రాండ్స్ కావడంతో నిజంగా ఒక బిలీనియర్ కొడుకు లైఫ్ స్టైల్ ఎలా ఉంటుందో కళ్ళకు కట్టినట్టు కనబడింది. ఇక రిచ్ కుర్రాడిగా గోపీచంద్ స్టైలిష్ లుక్ బాగుంది. రెండు విభిన్న పాత్రల్లో ఆయన నటన ఆకట్టుకుంది. ఈ సినిమా ఆయనకు ప్రయోగాలకు తగిన హీరో అనే కొత్త ఇమేజ్ ను ఇస్తుందని కూడా చెప్పొచ్చు.

దర్శకుడు సంపత్ నంది ఫస్టాఫ్ మొత్తాన్ని గౌతమ్, నందుల జీవితాలను పరిచయం చేయడం, మధ్యలో మధ్యలో వెన్నెల కిశోర్, బిత్తిరి సత్తిల కామెడీ, హన్సిక లవ్ ట్రాక్ తో కొంచెం పర్వాలేదనే స్థాయిలో లాగించేసి సెకండాఫ్ ప్రీ క్లైమాక్స్ లో మలుపును, క్లైమాక్స్ ముగింపును ప్రయోగాత్మకమైన రీతిలో ఇచ్చి కొంచెం కొత్తదనం, కథ చివర్లో కాస్తంత బలం కనబడేలా చేశాడు. ఇక సంపత్ నంది స్పెషల్ సాంగ్ ‘బోలె రామ్’ చూడటానికి, వినడానికి బాగుంది.

