ఇక ఈ సినిమాకు మైనస్ పాయింట్స్ గురించి చెబుతూ పోతే, ఒక సినిమా బాలేదని చెప్పడానికి సరిపోయేన్ని మైనస్‌ల కంటే ఎన్నోరెట్లు మైనస్‌లు నింపుకున్న సినిమా కావడంతో ఆ లెక్క తేలదు. మేజర్‌గా చెప్పాలంటే ఒక కథ, కథనం, కనీసం కాన్సెప్ట్, అదీకాకపోతే మేకింగ్ పరంగా కొత్తదనం, అదీకాకపోతే జానర్ పరంగా ఓ ప్రయోగం.. ఇలా ఏదీ లేని ఈ సినిమా నిస్సత్తువగా రెండు గంటల పాటు అర్థం పర్థం లేని సన్నివేశాలతో సాగిపోతుంది.

ఇక హీరో చెప్పే పది సూత్రాలు వింటే, దాని వెనుక ఉన్న కథ వింటే.. ఈ అంశంతోనా కథ నడుపుతోందీ? అన్న ప్రశ్నే నవ్వు తెప్పిస్తుంది. హీరోతో సహా ఏ పాత్రలోనూ సహజత్వం లేదు. సినిమా ఒక పద్ధతంటూ లేకుండా ఎందుకొస్తున్నాయో తెలీని సన్నివేశాలతో వెళుతుంది. ఉదయం అయిందన్న విషయం చెప్పడానికి రెండు షాట్స్, సాయంత్రం అయిందని చెప్పడానికి రెండు షాట్స్, ఫ్రెండ్సంతా కలిసి రాత్రి మందు కొట్టడం చిన్న స్టోరీ.. ఇదే ఫార్మాట్‌తో సినిమా మొత్తం నడిపి కథ కాదు కదా, సినిమా ఎందుకు తీశామో అన్నది తమకే తెలియదన్న చందంగా దర్శక నిర్మాత చెప్పినట్లు కనిపిస్తుంది.

