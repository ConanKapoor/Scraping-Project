ఒక చిన్న పాయింట్ మినహాయిస్తే, బలమైన కథంటూ లేకపోవడం, దానికి ఆకట్టుకునే కథనమైనా లేకపోవడం ఈ సినిమాకు అన్నింటికంటే అతిపెద్ద మైనస్‌గా చెప్పుకోవాలి. ముఖ్యంగా ఫస్టాఫ్ అంతా ఎప్పుడు ఏ సన్నివేశం వస్తుందో కూడా తెలియని అయోమయంలో పడేసి విసుగు తెప్పించేలా నడిచింది. పోనీ సెకండాఫ్‍లో కథ మొదలయ్యాక కూడా సినిమాలో అక్కడక్కడా ఫర్వాలేదనిపించే సన్నివేశాలొచ్చినా, అప్పటికీ సినిమా విసుగు తెప్పిస్తూనే నడిచింది.

ఇక రమ్య పాత్రను పక్కనబెడితే మిగతా ప్రధాన పాత్రలన్నీ ఓవర్‌గానే ఉన్నాయి. వాటికి ఓవర్ యాక్టింగ్ కూడా తోడై సినిమా స్థాయిని మరింత దిగజార్చి పడేశాయి. ముఖ్యంగా విలన్ పాత్రలో అసలు బలం లేకపోగా, ఓవర్ యాక్టింగ్ వల్ల అది జోకర్ పాత్రలా మారిపోయింది. శక్తి కవచం అంటూ దుష్టులంతా దాన్ని వెంటబడడం అనే అంశంపై ఇప్పటికే తెలుగులో ఎన్నో సినిమాలు వచ్చాయి. ఈ సినిమా ఇదే అంశంతో వచ్చి కొత్త విషయమేదీ చెప్పకపోగా చాలా చోట్ల బోర్ కొట్టించింది. పాటలు ఎందుకు వస్తాయో అర్థం కానంత విచిత్రంగా ఉన్నాయి. సినిమా అంతా లౌడ్‌గా, ఎక్కడా బలమైన ఎమోషన్ లేకుండా నడవడం ఏమాత్రం ఆకట్టుకునేలా లేదు.

