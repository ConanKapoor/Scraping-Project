ఈ సినిమాకు మైనస్ పాయింట్స్ గురించి చెప్పుకుంటూపోతే పెద్ద లిస్టే ఉంది. ముందుగా ఇలాంటి ఒక అతి సాదాసీదా కథను, ఏమాత్రం ఆకట్టుకోలేని కథనంతో రెండున్నర గంటల సినిమాగా చెప్పాలనుకున్న దర్శక నిర్మాతల సాహసాన్ని ఏమనాలో అర్థం కాదు. సినిమాలో ప్లస్ పాయింట్స్‌లో చెప్పుకొచ్చిన పై విషయాలను పక్కనబెడితే వేరే ఏ ఇతర సన్నివేశానికీ ఓ క్లారిటీ లేదు. చాలా సన్నివేశాలు ఎందుకొస్తున్నాయో కూడా తెలియకుండా వచ్చిపోతుంటాయి. ఇక పాటల గురించి చెప్పనవసరం లేదు. సినిమా నిడివి పెంచి విసిగించడమే తప్ప పాటలుండి చేసిందేమీ లేదు.

ఇకపోతే సూపర్ హిట్ ‘దూకుడు’ సినిమాలోని హీరో మహేష్ స్టైల్‌ను శ్రీకాంత్‌కు అచ్చుగుద్దినట్లు దింపేశారు. చాలావరకు డైలాగ్స్ కూడా అదే ఫార్మాట్లో ఉన్నాయి. అయితే అవేవీ ఆకట్టుకునేలా లేకపోవడమే ఇక్కడ అసలైన పాయింట్. శ్రీకాంత్-కామ్న జఠ్మలానీల కెమిస్ట్రీ కూడా ఆకట్టుకునేలా లేదు. సెకండాఫ్‌లో సినిమా మలేషియా షిఫ్ట్ అయ్యాక, కథలో చెప్పాల్సిన విషయం లేక, అనవసరమైన సన్నివేశాలతో క్లైమాక్స్ వరకూ అర్థం పర్థం లేకుండా సినిమాను నడిపించడం విసుగు తెప్పిస్తుంది.

