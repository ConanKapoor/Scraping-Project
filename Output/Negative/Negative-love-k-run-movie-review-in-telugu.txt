బలమైన కథంటూ ఒకటి లేకపోవడమే ఈ సినిమాకు అతిపెద్ద మైనస్ పాయింట్. టీనేజ్ ప్రేమకథల్లో ఉండే ఇన్నోసెన్స్ కానీ, కమర్షియల్ సినిమా అన్న కోణంలో చూస్తే అవసరమయ్యే ట్విస్ట్‌లు కానీ ఏవీ లేక సినిమా అంతా తీరూ తెన్నూ లేకుండా అలా సాగిపోతూంటుంది. స్క్రీన్‌ప్లేలో బలమైన పాయింట్ ఒక్కటి కూడా లేకపోవడం నిరాశపరచే అంశం. కాలేజీ నేపథ్యంలో నడిచే ఈ ప్రేమకథలో ఇప్పటికే ఎన్నో సినిమాల్లో చూసి ఉన్న, అరిగిపోయిన సన్నివేశాలే మళ్ళీ వచ్చినట్లు కనిపించాయి.

ముఖ్యంగా సెకండాఫ్‌లో వచ్చే ఫ్లాష్‌బ్యాక్ కోసం సినిమానంతా నడిపించుకుంటూ వచ్చారు. ఆ ఫ్లాష్‌బ్యాక్ కూడా తేలిపోయేది కావడం మరింత నిరుత్సాహపరచే అంశం. క్లైమాక్స్ చాలా సిల్లీగా ఉంది. అప్పటివరకూ ఏదోలా నడుస్తుందనుకున్న సినిమాను ఈ సిల్లీ క్లైమాక్స్ పూర్తిగా పక్కదారి పట్టించేసింది. ప్రతి సన్నివేశం ముందే ఊహించేదిగా ఉండడం, డైలాగ్స్ అన్నీ పనిగట్టుకొని చెప్పించినట్లు ఉండడం కూడా మైనస్‌గానే చెప్పుకోవాలి. లవ్ కే రన్ అన్న టైటిల్‌కు, సినిమాకు అస్సలు సంబంధమే లేకపోవడం కూడా బాగోలేదు.

