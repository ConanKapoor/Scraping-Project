ఈ సినిమాకు మేజర్ మైనస్ పాయింట్ అంటే.. కథ, కథనాల్లో బలం లేకపోవడమనే చెప్పుకోవాలి. బలం లేకపోయినా కొత్తదనమైనా ఉందీ అంటే అదీ లేదు. ఇంతకుముందు చాలాసార్లు విని ఉన్న పాయింట్‌నే, కథనే, మనకు తెలిసిన ఫార్మాట్‌లోనే చెప్పడంతో కొత్త సినిమా ఒకటి చూస్తున్నామన్న ఫీలింగ్ కలగదు. ఫస్టాఫ్‌లో పాత్రల పరిచయం, ఒక్కో స్టెప్‌లో కథ చెప్పడం కొంత వరకు ఫర్వాలేదు కానీ, సెకండాఫ్‌కి వచ్చేసరికి ఒకే మేజర్ అజెండాను గంటపాటు ఆసక్తికర సంఘటనలేవీ లేకుండా చెప్పడంలోనే బోర్ ఫీలింగ్ వద్దన్నా వచ్చేస్తుంది.

ఇక అమ్మాయి-అబ్బాయి మధ్యన ప్రేమంటే పార్కుల వెంట తిరగడం, డబ్బులు విపరీతంగా ఖర్చుపెట్టిస్తున్నావంటూ అవతల వ్యక్తిని కించపరచడంతో విడిపోవడం.. ఇలాంటి అనవసర అభిప్రాయాలను వ్యక్తపరచడం సినిమా అనే మాధ్యమానికి తగదు. ఇక కొన్ని పాటలు అనవసరంగా రావడమే కాక, అర్థరహితంగానూ ఉన్నాయి. ఒక్క రావు రమేష్ చెప్పే డైలాగ్ తప్ప, అంతకుముందు హీరో జీవితంలోని ఏ ఇతర సంఘటనలూ మార్పు తెచ్చేలా చూపకపోవడం సిల్లీగా కనిపిస్తుంది. ఇక చివర్లో అందరూ కలిసిపోవడమనేది ఫార్ములా సినిమాల్లో సాధారణంగా ఉండేదే! అయితే అక్కడ ఇంకో సెపరేట్ ట్రాక్‌ను ప్రవేశపెట్టి క్లైమాక్స్ అయిందనుకున్నాక కూడా సినిమా మరో పావుగంట పాటు నడవడం అర్థరహితం.

ఇక ఈ సినిమాను లవ్, కామెడీ, ఫ్యామిలీ డ్రామా, యాక్షన్ ఇలా అన్ని అంశాల మేళవింపుతో రూపొందించాలన్న ప్రయత్నంలో కొన్ని అనవసరమైన ట్రాక్‌లతో పాటు, కేవలం క్లైమాక్స్ ఫైట్ కోసమే ఓ సెపరేట్ ట్రాక్‌ను సృష్టించడం అనవసరం. ఇక సినిమాలో చాలా చోట్ల లాజిక్ ఎటుపోయిందన్న ఆలోచన తడుతూనే ఉంటుంది.

