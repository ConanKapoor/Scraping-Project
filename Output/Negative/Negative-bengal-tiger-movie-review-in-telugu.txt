డైరెక్టర్ సంపత్ నంది ఇదొక రెగ్యులర్ ఫార్మాట్ లో రూపొందించిన కమర్షియల్ సినిమా అని రిలీజ్ కి ముందే చెప్పాడు. దీనిలో రెగ్యులర్ మాస్ ఆడియన్స్ కి నచ్చే అన్ని అంశాలు పొందు పరిచినప్పటికీ కథ రెగ్యులర్ అయినప్పుడు ఆడియన్స్ 100% సంతృప్తిచెందరు. అదే ఈ సినిమాలోనూ జరిగింది. చూసేపుడు సీన్స్ కి అక్కడక్కడా బాగా కనెక్ట్ అయినా ఓవరాల్ గా కథ పెద్దగా లేదు అనే ఫీలింగ్ ఆడియన్స్ కి రావడమే ఈ సినిమాకి మొదటి మైనస్. అలాగే స్క్రీన్ ప్లే బేస్ మూవీ అయిన ఈ సినిమాలో ఫస్ట్ హాఫ్ ని సూపర్బ్ గా రాసుకొని, సెకండాఫ్ ని మాత్రం ఎందుకో అంత ఎఫ్ఫెక్టివ్ గా రాసుకోలేకపోయాడు. సెకండాఫ్ మొదలైన 10 నిమిషాలకే సినిమా మరీ మరీ రొటీన్ గా మారిపోయి, సాగదీస్తున్న ఫీలింగ్ ని తీసుకు రావడమే కాకుండా ఊహాజనితంగా సాగుతుంది. అది సినిమాకి మరో బిగ్గెస్ట్ మైనస్.

అలాగే క్లైమాక్స్ అయితే మరీ మరీ రొటీన్ అనిపిస్తుంది. ఇక ఫస్ట్ హాఫ్ లో ఆడియన్స్ బాగా ఎంజాయ్ చేసే కామెడీ ఉంది, కానీ సెకండాఫ్ లో ఆ కామెడీ ఫ్లేవర్ అనేదే పెద్దగా కనిపించదు. సెకండాఫ్ లో కామెడీ లేకపోవడం, తెలిసిన కథ అనే ఫీలింగ్ వలన ఆడియన్స్ బాగా బోర్ ఫీలవుతారు. దానికి తోడూ సెకండాఫ్ లో డైరెక్టర్ దగ్గర కంటెంట్ లేక వరుసగా మూడు పాటలు పెట్టేసాడు. పాటలు చూడటానికి ఓకే కానీ సినిమా ఫ్లోని మాత్రం బాగా దెబ్బ తీస్తాయి. సెకండాఫ్ లో బ్రహ్మానందం పాత్ర మరోసారి ఆడియన్స్ ని నవ్వించడంలో ఫెయిల్ అయ్యింది. సాగాదీసినట్టున్న సీన్స్ ని కట్ చేసి రన్ టైంని ఇంకాస్త తగ్గించాల్సింది.

