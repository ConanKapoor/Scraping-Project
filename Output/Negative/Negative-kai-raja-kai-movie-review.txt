ఈ సినిమాకు ప్రధాన మైనస్ పాయింట్‌లంటే కథ, కథనాల గురించే చెప్పుకోవాలి. క్రైమ్ కామెడీ అనే నేపథ్యం ఆకట్టుకునేదే అయినా కథ మాత్రం గతంలో ఎన్నో సినిమాల్లో చూసి ఉన్న ఫార్ములా కథను ఎంచుకోవడం ఆకట్టుకోదు. కథనంలో కొంత మేర ఆ మైనస్‌ను కవర్ చేసే ప్రయత్నం చేసినా 140 నిమిషాలకు పైనే నడిచే సినిమాలో ఆ ప్రయత్నం కొంత మేర వృథా అయింది. సినిమాలో అనవసరంగా వచ్చే రిపీటెడ్ సన్నివేశాలు, సినిమా పేస్‌ను దెబ్బతీయడానికే అన్నట్టు వచ్చే కొన్ని పాటలు మైనస్ అనే చెప్పాలి.

సినిమా కథ మొదలైన కొద్దిసేపటికే క్లైమాక్స్‌ను ఊహించే విధంగా రూపొందిన సన్నివేశాలను చూస్తూ పోవడమే తప్ప థ్రిల్ ఫీలవ్వలేం. ఇక ఈ సినిమా చూస్తున్నపుడు గతంలో రూపొందిన క్రైమ్ కామెడీ సినిమాలు, లవ్ ట్రాక్‌లు, ఫార్ములా కామెడీ సన్నివేశాలు గుర్తొస్తే అది మన తప్పు కాదు. అక్కడక్కడా విలన్ పాత్ర ఓ అర్థం పర్థం లేని పదార్థంగా తయారైనట్లు కనిపిస్తుంది. సెకండాఫ్‌లో వచ్చే రిపీటెడ్ చేజింగ్ సన్నివేశాలు సినిమా స్పీడ్‌ను తగ్గించడమే కాక, సినిమా ట్రావెల్‌లో అడ్డుకట్టలుగా మిగిలిపోయాయ్.

