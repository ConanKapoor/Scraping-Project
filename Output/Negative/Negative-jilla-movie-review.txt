ఈ సినిమాకు మేజర్ మైనస్ పాయింట్ అంటే.. అందరికీ కనెక్ట్ అయ్యే బేసిక్ ఎమోషన్ మినహాయించి ఎక్కడా తెలుగు సినిమాకు కనెక్ట్ అయ్యే అంశాలేవీ లేకపోవడమనే చెప్పాలి. ఈ సినిమా పక్కాగా తమిళ ప్రేక్షకులను ఉద్దేశంలో పెట్టుకొని, ఆ నేటివిటీ చుట్టూ, వాళ్ళ అభిరుచుల చుట్టూ అల్లిన కథ కావడంతో పేర్లు మారతాయే తప్ప సినిమా తమిళ ఫార్ములా మాస్ సినిమా అన్నది తెలుస్తూనే ఉంటుంది. ఫస్టాఫ్‌లో ఓ 40 నిమిషాల తర్వాత సినిమా పూర్తిగా డల్ అయిపోతుంది. మళ్ళీ ఇంటర్వెల్ దగ్గరే ఊపందుకుంటుంది. ఈ గ్యాప్‌లో బలమైన సన్నివేశాలేవీ లేక బోర్ కొట్టిస్తుంది. ఇక సెకండాఫ్‌లో విజయ్-మోహన్ లాల్‌ల మధ్యన వచ్చే ఆసక్తికర ఎపిసోడ్స్ ఇంకా బాగా ప్లాన్ చేసుకోవాల్సింది.

విజయ్-కాజల్‌ల మధ్యన వచ్చే సన్నివేశాలు సినిమాలో అతికించినట్టుగానే కనిపిస్తాయి. ఇలా అప్పుడప్పుడూ వచ్చే సన్నివేశాల్లో కనిపించడం, కొన్ని పాటల్లో ఆడి పాడడం తప్ప కాజల్ పాత్రకు ఈ సినిమాకు పెద్దగా ప్రాధాన్యం లేదు. ఇక తెలుగు కామెడీ సూపర్ స్టార్ బ్రహ్మనందం నవ్వించే ప్రయత్నం చేసినా ఆ ట్రాక్ మాత్రం సరిగ్గా రాసుకోలేదని స్పష్టమవుతుంది. మధురై నేపథ్యంలో రూపొందిన ఈ సినిమాను విజయవాడ దుర్గమ్మ గుడి నేపథ్యంలోకి మార్చి తెలుగులో డబ్ చేశారు. ఈ మార్పు ఏమాత్రం ఇమడకపోగా తేలిపోయింది. ఇక కొన్ని చోట్ల తెలుగు అక్షరాలు కనిపించినా, చాలా చోట్ల తమిళ అక్షరాలను అలాగే ఉంచేశారు. శివయ్య పేరు శివన్ అంటూ సినిమా మొత్తం కనిపిస్తుండడం డిస్టర్బ్ చేసే అంశం.

రెండు ప్రధాన పాత్రలను ఎస్టాబ్లిష్ చేయడం, కలపడం, విడగొట్టడం ఇంతవరకూ క్యారెక్టరైజేషన్‌లలో మంచి పట్టు కనిపించగా, ఆ తర్వాత అంతా సినిమాటిగ్గా జరిగిపోతుంది. క్లైమాక్స్‌ను త్వరత్వరగా ముగించేశారు. దీంతో రెండు పాత్రలను మళ్ళీ కలపడం అనే కాన్సెప్ట్‌లో ఫీల్ మిస్ అయి సాదాసీదాగా సినిమా ముగిసిపోతుంది.

