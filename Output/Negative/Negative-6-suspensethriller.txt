దర్శకుడు అన్నట్టు సినిమా సస్పెన్స్ థ్రిల్లర్ అనుకుంటే నల్లమల అడవుల్లో కలిసిపోయినట్టే. పేరుకి మాత్రమే ఈ సినిమా సస్పెన్స్ థ్రిల్లర్ కానీ అంత సస్పెన్స్ మరియు ప్రేక్షకుడిని అంత థ్రిల్లింగ్ కి గురిచేసే విషయం ఏమీ లేకపోవడం సినిమాకి మొదటి మైనస్. హీరోయిన్ గాయత్రి అయ్యర్ సినిమా మొత్తం ఉన్నా దర్శకుడు ఆమెను సరిగ్గా ఉపయోగించుకోలేకపోయాడు. ఎక్కడనా హీరోయిన్స్ అంటే పొదుపుగా బట్టలు వేస్తారు కానీ ఇందులో గాయత్రి మాత్రం చాలా పొదుపుగా మాట్లాడుతుంది మరియు హీరోయిన్ మీద షూట్ చేసిన కొన్ని సన్నివేశాలు చాలా చిరాకు కలిగిస్తాయి. ఫస్ట్ హాఫ్ బాగానే పోతున్న టైంలో దర్శకుడు అంత ఆసక్తిగా ప్రేక్షకుడు సినిమా చూస్తే బ్లాక్ బస్టర్ అయిపోతుంది అనుకున్నాడేమో, అనవసరంగా వరుసగా రెండు పాటలు పెట్టారు. అవి చూసేసరికి అందరికీ అప్పటివరకూ ఉన్న ఫీల్ ని పూర్తిగా పోగొడతాయి. సెకండాఫ్లో జగపతి బాబు ఉన్న కొద్ది సేపు తప్ప మిగతా అంతా అస్సలు ఆసక్తి కరంగా ఉండదు. ముఖ్యంగా సినిమాకి క్లైమాక్స్ చాలా మేజర్ మైనస్.

సినిమాని ఒక దగ్గర మొదలుపెట్టి ఎక్కడికో తీసుకెళ్ళి ముగించారు. మొదట్లో చెప్పిన దానికి చివర్లో ఇచ్చే వివరణకి అసలు పొంతన కుదరదు. సినిమాలో అనవసరమైన సీన్స్ చాలా ఉన్నాయి. ఎడిటర్ మళ్ళీ ఓ సారి కత్తెరకి పని చెప్పి ఆ సీన్స్ తీసేస్తే బాగుంటుంది. సైంటిస్ట్ గా చేసిన సూర్య పాత్రకి దర్శకుడు పూర్తి న్యాయం చెయ్యలేకపోయాడు. సినిమాకి చాలా అవసరం అయిన ఈ పాత్ర విషయంలో దర్శకుడు మరింత జాగ్రత్త తీసుకోవాల్సింది.

