ఈ సినిమాకు మేజర్ మైనస్ పాయింట్ అంటే ఒక బలమైన కథంటూ లేకుండా, దానికి కనీసం ఆసక్తికరమైన స్క్రీన్‌ప్లే అంటూ రాసుకోకుండా రెండు గంటల అర్థం పర్థం లేని సినిమాను చెప్పాలన్న ఆలోచన గురించి చెప్పుకోవాలి. మొదటి సీన్‌తోనే సినిమాలో చివర్లో ఏం జరగబోతోందో చెప్పగలిగేంత విషయం చెప్పేసి ఆ తర్వాత ఎటూకానీ సన్నివేశాలతో లాక్కొచ్చారు. ఇక క్లైమాక్స్ వరకూ చేసేదేమీ లేక పూర్తిగా బూతు డైలాగులనే నమ్ముకోవడం దర్శక, నిర్మాతల అభిరుచికి నిదర్శనం. బూతు కామెడీ అనే జానర్, అలాంటివి కోరుకునే ప్రేక్షకులకు బాగుంటుందేమో కానీ ఇక్కడ కామెడీ కూడా లేకపోవడం అసలు విశేషం!

సినిమాలో ఏ పాత్రకూ ఒక అర్థమూ, విశేషమూ లేకపోవడం కూడా పెద్ద మైనస్. హీరోయిన్ పాత్ర కేవలం పాటల కోసం వచ్చిపోయే పాత్రలా కనిపిస్తుంది. ఫస్టాఫ్‌లో హీరో, హీరోయిన్ల రొమాన్స్ కూడా ఏమాత్రం ఆకట్టుకునేలా లేదు. ఈ సినిమాలో మాఫియా నేపథ్యంలో నడిచే రెండో కథ అంతా ఫక్తు కామెడీ వ్యవహారంలా ఉంటుంది. సర్కార్ అంటూ పిలవడబడే డాన్ అసలు డాన్‌లాగే ఉన్నాడా అన్న ప్రశ్న మొదటి సన్నివేశంలోనే మీకనిపిస్తుంది. ఇక రెండు ఐటమ్ సాంగ్స్ ఎందుకున్నాయో, ఎందుకొస్తాయో కూడా తెలీదు. ఇలా చెప్పుకుంటూ పోతే ఈ సినిమాలో ఇంకా చాలా మైనస్‌లున్నాయి. ఒక్క మాటలో సినిమాలో లాజిక్ అనేది ఉందా అనడిగితే సరిపోతుంది!

