‘ఒక మనసు’కి మైనస్ పాయింట్స్ అంటే ముందుగా, ఒకే తరహాలో సాగే సంభాషణలు మళ్ళీ మళ్ళీ రావడం గురించే చెప్పాలి. ఇలా ఒకేలాంటి సన్నివేశాలు మళ్ళీ మళ్ళీ రావడం వల్ల కథ నిడివిని పెరగడమే కాక, సినిమా అంతా నెమ్మదిగా అస్సలు ముందుకే కదలనట్లుగా కనిపించింది. ప్రధానంగా రెండు పాత్రల చుట్టూనే కథ తిరగాలన్న ఆలోచనతో, కాస్త స్కోప్ ఉన్నా మిగతా పాత్రలతో సినిమాను నడిపించడం వదిలేసినట్లున్నారు. ఇక సంభాషణలు కూడా కొన్నిచోట్ల పాత్రల స్థాయికి మించి ఉన్నట్లుగా కనిపించింది.

అదేవిధంగా సినిమా అంతా 1980,90ల దశకంలోని ప్రేమకథలా సాగుతూంటుంది. ఈతరం ఆలోచనలు అందుకునే కథ కాకపోగా, మళ్ళీ ఇదే ఆలోచనలు, నేపథ్యాల చుట్టూ తిరగడంతో సినిమా అంతా అయోమయంగా కనిపించింది. ఇక క్లైమాక్స్ విషయంలోనూ రెండు కోణాలు ఉన్నాయి. సినిమాలో చూపిన కోణం స్టీరియోటైప్ అనిపించింది. ఇక తెలుగు సినిమా ఫార్మాట్ ప్రకారంగా నడిచే ఎంటర్‌టైన్‌మెంట్ ప్రధాన సినిమాలనే కోరుకునే వారికి ఇందులో మెప్పించే అంశాలేవీ పెద్దగా లేవు.

