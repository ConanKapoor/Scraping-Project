మైనస్ పాయింట్స్ ఎక్కడి నుంచి మొదలు పెట్టాలబ్బా… ముందుగా దైవశక్తి – దుష్టశక్తి కాన్సెప్ట్ తో తీసే భక్తి సినిమాలకు ప్రప్రధమంగా బాగుండాల్సింది గ్రాఫిక్స్, విజువల్ ఎఫెక్ట్స్. కానీ ఈ సినిమాకి బిగ్గెస్ట్ మైనస్ గ్రాఫిక్స్ మరియు విజువల్ ఎఫెక్ట్స్. సినిమాలో 50% వరకూ గ్రాఫికల్ వర్క్ ఉంటుంది. కానీ అందులో ఏదో ఒకటి రెండు సీన్స్ లో తప్ప మిగతా అన్ని చోట్లా ఇదేం గ్రాఫిక్స్ రా బాబు అనుకునేలా ఉంది. గ్రాఫిక్స్ బాలేవు కాబట్టి ప్రేక్షకులు అక్కడే సగంపైగా నిరాశకి గురవుతారు. ముఖ్యంగా కర్కోటకుడు భూమిపైకి వచ్చే సీన్, అలాగే ఆ కర్కోటకుడు పెరిగి పెద్దయ్యే సీన్, నంది – దుష్టశక్తికి మధ్య ఫైట్ సీక్వెన్స్, ప్రీ క్లైమాక్స్ ఇలా చాలా కీలకమైన సీన్స్ కి గ్రాఫిక్స్ అస్సలు బాలేదు.

గ్రాఫిక్స్ పోతే పోయింది.. కాన్సెప్ట్, కథ ప్రకారం అన్నా కొత్తగా ఉందా అంటే అదీలేదు. కోడి రామకృష్ణ గతంలో తీసిన అమ్మోరు, దేవీ, దేవుళ్ళు లాంటి సినిమాల్లోని కొన్ని కొన్ని పాయింట్స్ ని తీసుకొని ఈ సినిమాని కథని రాసేసుకున్నారు. సినిమా చూసినంత సేపు ఇది ఆ సినిమాలో ఉందిగా, ఈ సినిమాలో ఉందిగా అనుకోవాలి. ముఖ్యంగా దేవుళ్ళు క్లైమాక్స్ సీన్ ని అవతారం క్లైమాక్స్ సీన్ లో మక్కికి మక్కిదించారు. అక్కడ అయ్యప్ప స్వామి ఉంటాడు ఇక్కడేమో లక్ష్మీ నరసింహస్వామి ఉంటాడు అంతే తేడా మిగతా అంతా సేమ్ టు సేమ్ ఫీల్.

కర్కోటకుడు అనే విలన్ పాత్రకి పవర్ఫుల్ గా ఎంట్రీ ఇచ్చినా కథలో మాత్రం ఎక్కడా ఎలివేట్ చేయలేదు. అలాగే ఆ పాత్రలో సత్య ప్రకాష్ లుక్ అస్సలు సెట్ అవ్వలేదు. ఇకపోతే రిషి పాత్రకి అస్సలు జస్టిఫికేషన్ లేదు. అసలు అతనికి ఎందుకు పిచ్చి పట్టింది, అసలు ఏ కారణం వల్ల అతనిలోకి దుష్ట శక్తులు ప్రవేశిస్తుంటాయి అనేదానికి అసలు కారణమే చూపలేదు. సెకండాఫ్ చాలా చాలా స్లోగా ఉంది. సుమారు 145 నిమిషాల ఈ సినిమాలో ఒక 40 నిమిషాలని అన్నా కట్ చేస్తే బాగుండేది.

