ఈ సినిమాకు మేజర్ మైనస్ పాయింట్ అంటే కథ, కథనాల గురించే చెప్పుకోవాలి. తెలుగు సినిమాల్లో ఇప్పటివరకూ ఎన్నోసార్లు మనం చూసి ఉన్న రొటీన్ ప్రేమకథను అంతే రొటీన్ స్క్రీన్‌ప్లేతో నడిపించడంతో ఈ సినిమా అలా అలా సాగిపోతుందే తప్పా ఎక్కడా ఎగ్జైట్ చెయ్యదు. ప్రేమకథలోని ఇన్నోసెన్స్, రొమాన్స్ ఈ సినిమాలో దాదాపుగా లేదు. దీంతో ఇటు యాక్షన్ సినిమాలా కాక, అటు ప్రేమకథలా కాక మధ్యలో ఆగిపోతుందీ సినిమా!

ఫస్టాఫ్ కొంతమేర బాగుందనిపించినా, సెకండాఫ్ మొదలైన కొద్ది సేపటికే సినిమా దాదాపుగా దారి తప్పిపోయింది. తమకు ఎదురైన కొన్ని అడ్డంకులను దాటుకొని ఓ ప్రేమజంట ప్రయాణం ఎటు సాగిందనేది సెకండాఫ్ ప్రధాన అంశం. అసలైన విషయాన్ని పక్కనపెట్టి సెకండాఫ్‌లో ఏమేం చేయాలో అర్థం కాక.. ఆలీ, సప్తగిరి ట్రాకులను పెట్టారు. అవి సినిమాతో సంబంధం లేనివే కాక బోరీంగ్‌గానూ ఉన్నాయి. ముఖ్యంగా ఆలీ ట్రాక్ ఎందుకు పెట్టారో అర్థం కాదు. పాటలు వినడానికి బాగున్నా సినిమాలో అసందర్భంగా వచ్చి వృథాగా మిగిలిపోయాయ్!

ఇక హీరోయిన్ అందం, అభినయం పరంగా ఫర్వాలేదనిపించేలా ఉన్నా, ఈ సినిమాకు ఆమె అస్సలు నప్పలేదు. శ్రేయాన్-ప్రగతిల జంట చూడడానికి బాలేదు. ఇక ఇక్కడ ఒక విషయం గురించి ప్రత్యేకంగా చెప్పుకోవాలి. సినిమా అనే బలమైన మాధ్యమం ద్వారా మందు కొట్టి కారు నడపడం, లంచం ఇచ్చి తమ పని చేసుకోవడం లాంటివి చూపడం ఏమాత్రం సమంజసంగా లేకపోవడమే కాక తప్పుడు సంకేతాలను ఇచ్చినట్టవుతుంది.

