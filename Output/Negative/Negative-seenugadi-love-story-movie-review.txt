ఈ సినిమాకు మేజర్ మైనస్ పాయింట్ అంటే ఫార్ములా కథ గురించే చెప్పుకోవాలి. చాలా సార్లు చూసి ఉన్న, ఒక చిన్న లైన్‌నే ఈ సినిమాకు కథగా ఎంచుకోవడం మైనస్‌గా చెప్పుకోవచ్చు. వివిధ సబ్‌ప్లాట్స్‌తో కథను బలమైనదిగా మార్చే ప్రయత్నం జరిగినా చివర్లో మాత్రం ఆ చిన్న లైన్ మాత్రమే కనిపిస్తుంది. ఆ లైన్ కాకుండా సినిమాలోని ఎమోషన్‌ను కానీ, సబ్‌ప్లాట్స్‌తో వచ్చే క్లారిటీనిగానీ సరిగ్గా చూపించగలిగి ఉంటే బాగుండేది. ఒకానొక స్టేజ్‌లో చూసిన సీన్లనే చూపిస్తున్నట్టు రిపీట్ సన్నివేశాలు కొట్టొచ్చినట్టు కనిపిస్తాయి.

స్క్రీన్‌ప్లే కూడా చాలా సాదాసీదాగా సాగిపోతుంది. ఫస్ట్ సీన్లో మొదలైన సస్పెన్స్ ఎలిమెంట్ క్లైమాక్స్‌లో చూసినప్పుడు తప్ప గుర్తుకురాదు. అంటే ఒక సస్నెన్స్ ఎలిమెంట్ ఉందన్న విషయాన్నే స్క్రీన్‌ప్లేలో కొద్దిసేపటికే మరిపించారు. ఇన్ని సబ్‌ప్లాట్స్ ఉన్న సినిమాలో రెండు బలమైన సస్పెన్స్ ఎలిమెంట్స్ ఉంటే కథ ఆసక్తికరంగా నడిచేదేమో! ఇక సినిమాలో పాటలు ఇంతకుముందు ఎక్కడో విన్నామే అనే ఫీలింగ్‌నే కల్పిస్తాయి. పాటల విజువల్స్ చాలా అందంగా ఉన్నా సినిమాలో అవి వచ్చే సందర్భమే ఆకట్టుకోదు.

ఇక తమిళం నుంచి తెలుగులో డబ్ అయిన సినిమా కావడం చేత సినిమాలోని పాత్రలు, పాత్రధారులు, పరిస్థితులు తెలుగు ప్రేక్షకులకు కనెక్ట్ అయ్యే అవకాశాలు తక్కువ. క్లైమాక్స్ మరీ సినిమాటిగ్గా ఉంది. తండ్రి-కొడుకుల మధ్యన అలాంటి సంభాషణలు ఇప్పటికే తెలుగులో చాలా సినిమాల్లో చూసి ఉన్నాం.

