సస్పెన్స్ థ్రిల్లర్ కథాంశంతో తెరకెక్కిన ఈ సినిమాలో అనుకున్న స్టొరీ లైన్ ని సరిగ్గా రాసుకోలేదు అలాగే వీక్ స్క్రీన్ ప్లే, ఎఫెక్టివ్ గా లేని డైరెక్షన్ మొదటిగా చెప్పదగిన మైనస్ పాయింట్స్. సినిమా మొదటి అర్ధ భాగంలో తనికెళ్ళ భరణి ఎపిసోడ్ తప్ప మిగతా అంతా చాలా నిధానంగా ఉంటుంది. దానికి తోడు రఘుబాబు, దువ్వాసి మోహన్, ధర్మవరపు సుబ్రహ్మణ్యం ల పాత కాలం మూస కామెడీ ప్రేక్షకుడిని ఇది కూడా ఓ కామెడీనా దీనికి మేము నవ్వాలా అనే అనే అయోమయ స్థితిలో పడేసి చిరాకు తెప్పిస్తుంది. ఇక కథలోని సస్పెన్స్ మొత్తం సెకండాఫ్ లో ఉంటుంది ఆ టైములో ప్రేక్షకుడిని సీట్లో నుంచి కదలనీయకుండా కదిలితే ఏం మిస్సయిపోతామో అన్న ఫీల్ ని కలిగించక పోగా మరీ ప్రేక్షకుడి సహనాన్ని పరీక్షించేలా ఉంటుంది.

సినిమా మొదటి నుంచి చివరి వరకు ఊహాజనితంగా ఉండడం సినిమాకి మరో మైనస్. అలాగే ఓ పక్క శ్రీ హరి బాంబు పై కూర్చొని ఉంటే ఎలా బయట పడాలో ఆలోచించడం మానేసి ఉదయాన్నే నాకు జాతకం చెప్పినవాడు నా లైఫ్ ఈ రోజు గొప్ప మలుపు తిరుగుతోంది అని చెప్పాడు నేనేమో ఇక్కడ సచ్చే పొజిషన్లో ఉన్నాను వాడిని పట్టుకు రండి అని చెప్పి సమయం వృధా చెయ్యడం వెనుక మర్మమేమిటో డైరెక్టర్ కే తెలియాలి. రఘుపతి, రాఘవ, రాజారాంలుగా నటించిన ముగ్గురికీ నటించడానికి పెద్దగా ఆస్కారం లేదు, అలాగే వారి పాత్రలు కథలో ఉన్నాయంటే ఉన్నాయి అన్నట్టుగా ఉంటాయి. హీరోయిన్ పాత్ర చేసిన ప్రగతిక ఓ రెండు సీన్స్, ఓ పాటలో తప్ప మిగతా ఎక్కడా కనిపించదు. వీరి నలుగురి నటన చెప్పుకోదగ్గ విధంగా లేదు. బాగా సస్పెన్స్ గా నడిపించాల్సిన సమయంలో డైరెక్టర్ ఎలా నడిపించాలో తెలియక మధ్యలో బ్రహ్మానందం, ఎమ్.ఎస్ నారాయణ, అలీ, కొండవలస ల కామెడీని ఇరికించి ఉన్న ఫ్లోని పూర్తిగా చెడగొట్టాడు.

బ్రహ్మానందం, ఎమ్.ఎస్ నారాయణ, అలీ, కొండవలస, రఘుబాబు, దువ్వాసి మోహన్, ధర్మవరపు సుబ్రహ్మణ్యం ల కామెడీ సీన్స్ లో ఒక్క కామెడీ సీన్ కూడా నవ్వు తెప్పించకపోగా ప్రేక్షకుడికి ఉన్న కాస్తో కూస్తో ఒరిజినల్ ఫీల్ ని పూర్తిగా చెడగొడుతుంది. ముంబై కి డాన్ సగం ప్రపంచం అతని పేరు చెబితే బయపడుతుంది. అలాంటి డాన్ కుర్చీ కింద బాంబు పెడితే అతను అతని గ్యాంగ్ తీసుకునే చర్యలు చాలా సిల్లీగా ఉంటాయి. ఎక్కడైనా విలన్/ హీరో ఎంట్రీ భారీగా ఉండి అది పూర్తయిన తర్వాత ఓ ఇంట్రడక్షన్ పాట వస్తుంది కానీ ఈ సినిమా మొదట్లో శ్రీ హరి పేరు చెప్పగానే ఓ ఇంట్రడక్షన్ పాట, ఆ తర్వాత ఇంటర్వల్ బ్లాక్ వరకు అతను కనపడడు ఇందులో ఎంత లాజిక్ ఉందనేది డైరెక్టర్ కె ఎరుక. సినిమానే డెడ్ స్లోగా నడుస్తుందంటే మధ్యలో పాటలు, ఆ పాటల్లో మళ్ళీ ఓ ఐటెం సాంగ్ ఇవన్నీ కథలో భాగంగా రాకుండా ఏదో పాటలు ఉండాలి అని ఇరికించినట్టు ఉంటాయి.

