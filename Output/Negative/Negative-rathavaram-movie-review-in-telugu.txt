కథ కొద్దిగా ఆసక్తికరంగానే ఉన్నప్పటికీ చాలా వరకు తెలుగు నేటివిటీకి దూరంగా ఉండటంతో సినిమాపై ఆసక్తి తగ్గిపోయింది. దర్శకుడు విలన్ చెప్పిన పనిని హీరో ఎలా చేస్తాడో చూడాలనే ఆసక్తిని అయితే కలిగించగలిగాడు కానీ ఆ తర్వాత హీరో ఆ పనిని చేయడాన్ని ఆసక్తికరంగా చూపడంలో మాత్రం తేలిపోయాడు. ఇక కథను ట్రాన్స్ జెండర్ ఆధారంగా రాసుకోవడం అనే అంశం ఆరంభంలో కొద్దిగా బాగానే ఉన్నా కథనంలో మాత్రం వాళ్లను కేవలం విజువల్స్ కే పరిమితం చేసి కథనంలో ఇన్వాల్వ్ చేయకపోవడంతో సెకండాఫ్ మొత్తం నీరుగారిపోయింది.

అంతేగాక లవ్ ట్రాక్ ఆరంభంలో కొద్దిగా పర్లేదు అనిపించినా ఆ తర్వాత తర్వాత తలనొప్పి ఫీలింగ్ కలిగించింది. ఇక సెకండాఫ్ చివర్లో కథ అసలు ట్రాక్ నుండి పూర్తిగా పక్కదారి పట్టి స్నేహం అనే కొత్త మలుపు తీసుకోవడంతో సినిమా చూడాలనే ఆసక్తి చాలా వరకు ఎగిరిపోయింది. వీటికి తోడు మధ్యలో వచ్చే డబ్బింగ్ పాటలు అస్సలు బాగోలేవు. సంగీతం కూడా లో క్వాలిటీతో ఉండటంతో మరింత నిరుత్సాహం కలిగింది. కన్నడలో 2015లో రిలీజైన సినిమాను ఏమాత్రం డెవలెప్మెంట్ లేకుండా ఇప్పుడు తెలుగులోకి యధావిథిగా డబ్ చేయడంతో క్వాలిటీ చాలావరకు మిస్సై చూడటానికి ఇబ్బంది కలిగింది. పాత్రల డబ్బింగ్ కూడా సరిగా కుదరలేదు.

