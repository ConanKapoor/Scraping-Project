‘ఎఫైర్’ సినిమాకు మేజర్ మైనస్ పాయింట్ అంటే ఈ సినిమాకు చేసిన ప్రచారమే! తెలుగులో మొట్టమొదటి ఇద్దరమ్మాయిల ప్రేమకథగా ప్రచారం పొందిన ఈ సినిమాలో అందుకు సంబంధించిన ఎమోషన్‌ను ఎక్కడా చూపించిన దాఖలాలు లేవు. కేవలం ప్రచారాలకే ఈ అంశాన్ని వాడుకొని ఒక నాసిరకం థ్రిల్లర్ సినిమాను బేసిక్ ఎమోషన్ అనేదే లేకుండా తెరకెక్కించిన విధానం చూస్తే దర్శకుడి అభిరుచి తెలిసిపోతుంది. ఇక క్యారెక్టరైజేషన్ పరంగా సినిమాలో ఏ ఒక్క క్యారెక్టర్‌కూ నిర్దిష్టమైన క్యారెక్టరైజేషన్ లేదు. ఏ పాత్ర ఎందుకెలా ప్రవర్తిస్తుందో తెలియదు.

కథ, కథనాల పరంగా ఈ సినిమా మరీ నాసిరకంగా ఉంది. అర్థంపర్థం లేకుండా వరుసగా చంపుకుంటూ పోయే సైకో, దాన్ని జస్టిఫై చేయడానికన్నట్టు ఓ సంఘటన, విపరీతమైన హింస, రక్తపాతం వీటిని బేస్ చేసుకొని అల్లిన అర్థం లేని కథను అంతే అర్థం లేని కథనంతో అతీగతి లేని సినిమాగా ఎఫైర్‌ను నిలబెట్టింది. 101 నిమిషాల నిడివి గల సినిమాలో కట్టిపడేసే థ్రిల్లింగ్ ఎలిమెంట్స్ ఒక్కటీ లేక మరీ నిడివి ఎక్కువైపోయిన సినిమాను చూస్తున్న ఫీలింగ్ కలుగుతుంది.

