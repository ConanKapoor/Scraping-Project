దర్శకుడు నరేష్ పెంట గోదావరి జిల్లాల్లోని ప్రజల మధ్య నెలకొని ఉండే సంబంధ బాంధవ్యాలను, అక్కడి మనుషుల మంచితనాన్ని ఎలివేట్ చేయడం కోసం సినిమా రన్ టైంలోని ఎక్కువ భాగాన్ని ఉపయోగించుకోవడంతో సినిమా చాలాసేపు ఒకే పాయింట్ చుట్టూ తిరుగుతున్న భావన కలిగింది. పైగా హీరో, హీరోయిన్ తండ్రి మధ్య నడిచే సన్నివేశాలు పదే పదే రిపీట్ అవుతున్నట్టు అనిపించి బోర్ కొట్టించాయి. హీరోయిన్ ఊరిలో ఉండే ఒక ఫ్రెండ్స్ బ్యాచ్ తో కామెడీ పండించాలని దర్శకుడు చేసిన ప్రయత్నం ఫలించకపోగా బోర్ కొట్టించింది కూడ. వారి స్థానంలో ఎవరైనా తెలిసిన కమెడియన్లని పెట్టి హాస్యం పండించే ప్రయత్నం చేసుంటే ఎంటర్టైన్మెంట్ దొరికే చాన్సుండేది.

అలాగే హీరో మంచితన్నాని రివీల్ చేసే ముఖ్యమైన ఎపిసోడ్ కూడా మరీ నాటకీయంగా ఉంది. కథానాయకుడి పాత్ర ఎంతసేపటికి పరిస్థితులకు తలొగ్గి వెళిపోతుందే తప్ప ఎక్కడా ఎదురుతిరిగి పోరాడే తత్త్వం అందులో కనిపించలేదు. సినిమా ఆద్యంతం అతను ఏదో పోగొట్టుకున్న వాడిలా, తీవ్ర నిర్వేదంలో కనిపిస్తుంటే కాస్తంత నిరాశక్తి కలిగింది. ఇక సినిమా క్లైమాక్స్ లో దర్శకుడు చెప్పాలనుకున్న పాయింటైతే బాగుంది కానీ దాన్ని తెరకెక్కించిన తీరే బలహీనంగా ఉంది. ఉన్నట్టుండి పరిస్థితులన్నీ హీరోకు అనుకూలంగా మారిపోవడంతో సినిమాను హడావుడిగా ముగించేసినట్టు అనిపించింది. ఇక ‘శ్రీరాముడింట శ్రీకృష్ణుడంట’ అనే వైవిధ్యమైన టైటిల్ కు కూడా సినిమాలో ఎక్కడా జస్టిఫికేషన్ జరగలేదు.

