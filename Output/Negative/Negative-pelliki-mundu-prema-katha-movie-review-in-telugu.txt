సినిమాలోని ప్రధాన బలహీనత ఎలా పడితే అలా రాసిన స్క్రీన్ ప్లే. దర్శకుడు చెప్పాలనుకున్న పాయింట్ బాగున్నా దానికి ఆయన తయారు చేసుకున్న కథనం అస్సలు బాగోలేదు. ఒక సన్నివేశానికి, మరొక సన్నివేశానికి మధ్య సంబంధమే కనిపించలేదు. తెర మీద నడిచే సన్నివేశాల్ని చూస్తే ఏదో ముందురోజు రాత్రి హడావుడిగా అనుకుని పక్కరోజు పొద్దున్నే షూటింగ్ చేసినట్టు తోచింది. సినిమా పూర్తయ్యాక కూడా కథానాయకుడి పాత్ర స్వభావం ఎటువంటిదో తేలకపోవడమే ఇందుకు ఉత్తమ ఉదాహరణ.

అలాగే సినిమా కాబట్టి కామెడీ అనేది ఖచ్చితంగా ఉండాలనే బలవంతపు ఉద్దేశ్యంతో దర్శకుడు అనవసరమైన కామెడీని, పాత్రల్ని కథనంలో ఇరికించి చాలా చోట్ల చిరాకు తెప్పించాడు. దానికి తోడు ఏమాత్రం ఆకట్టుకునే విధంగా లేని పాటలు కూడా మరింత నీరసం తెప్పించాయి. ఫస్టాఫ్ హీరోయిన్ మీద, రెండు మూడు పర్వాలేదనిపించే సన్నివేశాలతో ఎలాగోలా గడిచిపోయింది అనుకుంటుండగానే సెకండాఫ్ మరీ దారుణంగా తయారై ఎప్పుడెప్పుడు శుభం కార్డు పడుతుందా అనిపించింది.

