ఈ సినిమాకు మేజర్ మైనస్ పాయింట్ అంటే తెలుగు సినిమాల్లో చాలాకాలంగా చూస్తూ వస్తోన్న పరమ రొటీన్ ఫార్ములా కథలో చిన్న ఫ్యామిలీ ఎమోషన్, కొద్దిగా కామెడీ, కొద్దిగా రొమాన్స్ పండిస్తే సరిపోతుందన్నట్లు రాసుకున్న కథ, కథనాల గురించే చెప్పుకోవాలి. ఫార్ములాలు చాలా సార్లే ఆకట్టుకున్నా, ఈ ఫార్ములాలో అంతటా అతి ఎక్కువైంది. ఎక్కడా ఎమోషన్‌కు ఒక అర్థమంటూ లేదు. విలన్ పగ, హీరో ప్రేమ, రెండో హీరోయిన్‌ క్యారెక్టర్.. ఇలా సినిమాలో ప్రధానమైన అంశాలన్నీ చాలా సిల్లీగా కనిపిస్తాయి. ఫస్టాఫ్‌లో వరుసగా పాటలు వస్తూ, పోతూ విసుగు తెప్పిస్తాయి. అమెరికా నేపథ్యంలో నడిచే మొదటి పావుగంట, యూరప్‌లో హీరో-హీరోయిన్‌ల లవ్ ట్రాక్ ఇవన్నీ మరీ ఓవర్‌గా ఉన్నాయి.

ఇక హీరో విలన్ ఇంట్లోకే వెళ్ళిపోయి, వాళ్ళతో సరదా చేస్తూ చివరకు అందర్నీ మంచి వాళ్ళుగా మార్చడమన్న కాన్సెప్ట్‌ను ఈ సినిమాలోనూ వాడారు. ఈ పార్ట్‌లో ఎక్కడైతే డ్రామా సరిగ్గా పండాలో అదే ఈ సినిమాలో జరగలేదు. సెకండాఫ్‌లో సన్నివేశాలన్నీ కథ పరంగా కాకుండా అలా అలా పేర్చుకు పోయినట్లు కనిపిస్తుంది. ఎక్కడికక్కడ కమర్షియల్ హంగులను నింపుకుంటూ నడిచే సినిమాలో ఎక్కడా లాజిక్ అన్నదే లేదు. కమర్షియల్ సినిమా అనుకొని కొన్ని చిన్న లాజిక్‌లను పక్కనబెట్టినా, సినిమాలో ప్రధానమైన ఉపకథలన్నింటినీ అసలు కథకు కలిపే విధానంలో లాజిక్ అన్నదే కరువైంది. ఇక ఇద్దరు హీరోయిన్ల క్యారెక్టరైజేషన్ చూస్తే, హీరోయిన్ పాత్రకు కనీస వ్యాల్యూ ఇవ్వకపోవడమనే అంశమే ఆలోచనలో పడేస్తుంది.

