సినిమా బలహీనతల్లో ముందుగా చెప్పాల్సింది కథ గురించి.  ఎప్పటిలాగే పోలీస్ ఆఫీసర్ నరసింహం ఒక కేసును ఛేదించే పనిలో విదేశాల్లో ఉన్న విలన్ తో పోరాడి అతన్ని ఓడించడం అనేది ఈ సినిమాలో కథ.  రెండవ భాగం ‘యముడు-2’ లో కూడా ఇదే కథ ఉండటంతో ఇక్కడ ఒక మోస్తారుగా కూడా కొత్తదనమున్న అనుభూతి కలగలేదు. చాలా సన్నివేశాల్లో ‘యముడు -2’ కళ్ళముందు కదిలినట్టే అనిపించింది.   ప్రధాన హీరోయిన్ అనుష్క రోల్ పాతదే కనుక ఆమె ఎక్కువ సన్నివేశాల్లో కనిపించకపోవడం, అంత గ్లామరస్ గా కూడా ఉండకపోవడం నిరుత్సాహపరిచింది.

ఇక కొన్ని సన్నివేశాలైతే పూర్తిగా లాజిక్స్ కి అందకుండా కాస్త అయోమయానికి గురిచేశాయి. దీంతో సినిమాపై ఆసక్తి కొంచెం సన్నగిల్లింది. యముడు – 1, యముడు -2 సినిమాల్లోలాగే ఇక్కడ కూడా సిట్యుయేషనల్ కామెడీని పండించే ప్రయత్నం చేశారు. కానీ అది కాస్త బెడిసికొట్టి అస్సలు ఆకట్టుకోలేదు. పైగా సినిమా కథనానికి మధ్యలో అడ్డు తగులుతున్నట్టు అనిపించింది. ఇక సినిమాలో బాగా ఎక్కువ మోతాదులో ఉన్న యాక్షన్, ఛేజింగ్ ఎపిసోడ్లు ప్రేక్షకుడు తట్టుకునే స్థాయిని మించిపోయి కాస్త ఇబ్బంది పెట్టాయి.

