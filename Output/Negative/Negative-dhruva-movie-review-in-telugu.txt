ముందుగా దర్శకుడు సురేందర్ రెడ్డి విషయానికి వస్తే, తమిళంలో ఘన విజయం సాధించిన కథను, పెద్దగా మార్పులేవీ చేయకుండా, ఇక్కడి ప్రేక్షకులకు తగ్గట్టుగా సన్నివేశాలను మార్చుకొని రాసిన స్క్రీన్‌ప్లే చాలా బాగుంది. తమిళ వర్షన్ చూసిన వారికి కూడా ఈ సినిమా నచ్చేలా చేయడంలో సురేందర్ ప్రతిభ గమనించొచ్చు. ఇక మేకింగ్ పరంగా సురేందర్ రెడ్డి ఎప్పట్లానే తన బ్రాండ్‌ను మరొకసారి చాటుకున్నారు. అందరూ సురేందర్‌ను స్టైలిష్ ఫిల్మ్‌మేకర్ అని ఎందుకంటారో ఈ సినిమా చూసి తెలుసుకోవచ్చు.

పీ.ఎస్.వినోద్‌కు ఇప్పుడున్న సినిమాటోగ్రాఫర్స్‌లో తనదైన మార్క్ సృష్టించుకున్నవారిగా పేరుంది. ఆయన తనదైన ఫ్రేమింగ్, లైటింగ్ వాడుతూ తెలుగు సినిమా స్థాయి పెంచే విజువల్స్ అందించాడనే చెప్పాలి. హిపాప్ థమిజా అందించిన పాటలు ఫర్వాలేదనేలానే ఉన్నా ఉన్నా విజువల్ గా మాత్రం అదిరిపోయాయి. బ్యాక్‌గ్రౌండ్ స్కోర్ కూడా ఓ రేంజ్‌లో ఉంది. ఎడిటింగ్ బాగుంది. యాక్షన్ కొరియోగ్రఫీని అభినందించకుండా ఉండలేం. ఇక గీతా ఆర్ట్స్ ప్రొడక్షన్ వ్యాల్యూస్‌కు వంక పెట్టడానికి లేదు.

