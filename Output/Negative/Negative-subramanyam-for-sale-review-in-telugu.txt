ఇక ఈ సినిమాకి నెగటివ్ పాయింట్స్ అనే విషయానికి వస్తే హరీష్ శంకర్ తన ప్రతి సినిమాలోనూ ఎక్కువ భాగం చేసిన తప్పు కథా పరంగా సూపర్బ్ స్టార్ట్ ఇస్తాడు, కానీ సూపర్బ్ అనేలా ఎండ్ చెయ్యడం చాలా చాలా తక్కువ. కథా పరంగా ఇందులోనూ ఆలాంటిదే జరిగింది. ఎందుకంటే ఇది ఇప్పటికే చూసేసిన పాత కథ. దానిని బాగానే ప్రెజంట్ చేస్తూ వచ్చి క్లైమాక్స్ ని మరీ ఊహాజనితంగా మార్చేశాడు. ఎలా అంటే సెకండాఫ్ మొదలైన 10 నిమిషాలకే కథకి ముగింపు ఏంటనేది అర్థమైపోతుంది. కొన్ని సీన్స్ బాగున్నా, కొన్ని కొన్ని బోర్ కొట్టడం, సాగ దీస్తున్నారు అనే ఫీలింగ్ వలన ఆడియన్స్ మదిలోకి ఊహించదగిన రెగ్యులర్ ముగింపే కదా అనే భావన కలుగుతూ ఉంటుంది. కావున కథ – కథనం విషయంలో సెకండాఫ్ ని ఇంకాస్త క్రేజీగా రాసుకొని ఉండాల్సింది.

ఇకపోతే సినిమాలో హీరోయిజం మరియు విలనిజం యాంగిల్ ని ఫస్ట్ హాఫ్ లో చాలా స్ట్రాంగ్ గా చూపించాడు, కానే సెకండాఫ్ లో రెండింటిని కామెడీ వైపు తీసుకొచ్చేయడం వలన విలనిజం అనేది పెద్దగా పండలేదు. ముఖ్యంగా విలనిజంని పూర్తి కామెడీగా మార్చేయడం పెద్దగా నచ్చకపోవచ్చు. సుమన్, రావు రమేష్, నాగబాబు లాంటి స్టార్ నటులను సరిగా వినియోగించుకోలేదు.

