ఈ సినిమాకు అతిపెద్ద మైనస్ పాయింట్ అంటే అసలు కథంతా ఓ అర్థం లేని పదార్థం కావడం గురించే చెప్పాలి. పోనీ, అర్థం లేకపోయినా, కనీసం ఉన్న కామెడీ అయినా నవ్వించేలా ఉందంటే అదీ లేదు. కామెడీ కోసం రాసుకున్న సన్నివేశాలు నవ్వు తెప్పించకపోగా, విసుగు పుట్టిస్తాయి. ముఖ్యంగా ఝాన్సీ ఎపిసోడ్ అయితే మరీ విసుగు పుట్టించేలా ఉంది. వాసు క్యారెక్టర్ అసలు కథలోకి ఎంట్రీ ఇచ్చే అంశం సిల్లీగా తయారైంది.

ఓ కారు రిపేరు కోసం అతడు అక్కడికి రావడం, దానిచుట్టూ ఓ డ్రామా.. ఇదంతా చూస్తే, ఏదో పాత కాలం కథను, ఈ రోజుల్లో చూసిన ఫీలింగ్ వస్తుంది. అలాగే హీరోయిన్ ఫ్యామిలీలో ఆడవాళ్ళంతా హీరోయిన్ ప్రేమకథ గురించి తెలిసినా, కామెడీ చేస్కోవడం విచిత్రంగా తోస్తుంది. ఇక సినిమాలో ఎక్కడైనా ఎమోషన్ అన్నదే లేదు. ఏదో సన్నివేశాలు పేర్చుకుంటూ పోయినట్లు సినిమా నడుస్తుంది. లాజిక్‍ల గురించి చెప్పుకోవాల్సిన పనిలేదు. సినిమాలో లాజిక్ అన్న అంశానికి చోటే లేదు.

