ఈ సినిమా చివరి 20 నిమిషాల వరకూ 2007లో శేఖర్ కమ్ముల దర్శకత్వంలో వచ్చిన ‘హ్యాపీ డేస్’ సినిమాని పోలి ఉంటుంది. సినిమా మొదటి నుంచి చివరి వరకూ మన గ్రామాల్లో ఉండే ఎడ్ల బండి కంటే స్లోగా వెళుతుంది. అంత స్లోగా పోతుంటే థియేటర్లో ప్రేక్షకులకి బోర్ కొట్టి ఎలాగో ఏసీ ఉందికదా అని అలా ఓ కునుకు తీస్తున్నారు. ఫస్ట్ హాఫ్ లో చాలా సొల్లు కామెడీ, కొంతమంది నటీనటులు విచిత్రమైన హావ భావాలతో, నటనతో ప్రేక్షకుల్ని భయపెట్టారు.  ఫస్ట్ హాఫ్ కంటే సెకండాఫ్ స్లోగా సాగడమే కాకుండా క్లైమాక్స్ లో వచ్చే సెంటిమెంట్, ట్రాజెడీ సన్నివేశాలు ప్రేక్షకులతో కన్నీళ్లు పెట్టుకునేలా చేసాయి. క్షమించాలి కన్నీళ్లు పెట్టుకునేలా అంటే మీరు నిజంగా అంత సెంటిమెంట్ ఉందనుకునేరూ, ఈ సినిమాకి వచ్చి బలైపోయాం కదా అని ఆడియన్స్ కన్నీళ్లు పెట్టుకుంటున్నారు.

డైరెక్టర్ రాజేష్ ఎన్నుకున్న కథని శేఖర్ కమ్ముల ఎప్పుడో అత్యద్భుతంగా చూపించేయడం వల్ల మన తెలుగు ఆడియన్స్ కి సినిమా చూస్తున్నత సేపు హ్యాపీ డేస్ సినిమానే గుర్తొస్తుంది. డైరెక్టర్ రాజేష్ లింగంకి తొలి సినిమా కావడం, దర్శకత్వం పట్ల అవగాహన లేకపోవడం వల్ల తను అనుకున్న కథకి కనీస న్యాయం కూడా చెయ్యలేక పొయ్యాడు. సినిమాలో చాలా లూప్ హోల్స్ ఉన్నాయి. జరుగుతూ ఉన్న సీన్ పూర్తి కాకముందే మరో సీన్ కి వెళ్ళిపోవడం, చాలా సీన్స్ అసలు ఈ సీన్ కథకి అవసరమా అనే అనుమానాన్ని కలుగజేస్తాయి. ఎడిటింగ్ లో జరిగిన తప్పో లేక డబ్బింగ్ లో జరిగిన తప్పో లేక దర్శకుడే అలా తీసాడో తెలియదు గానీ సినిమాలో ముందు రావాల్సిన సీన్స్ తరువాత రావడం, తరువాత రావాల్సిన సీన్స్ ముందు రావడం వల్ల ఆడియన్స్ అసలు ఏం జరుగుతోందా అనే గందరగోళంలో పడతారు.

సినిమా క్లైమాక్స్ మొదటి 5 నిమిషాలు చూసి ఆడియన్స్ పర్లేదే అనుకునే లోపు దాన్ని ఇంకో 10 నిమిషాలకి పైగా సాగదీయడం వల్ల ఆడియన్స్ కి తొక్కలో సినిమా అనే ఫీల్ వచ్చేస్తుంది. సినిమా సీన్ టు సీన్ ఆడియన్ ఊహించేలా ఉండడం. 90% తమిళ సినిమాల్లో లాగానే ఈ సినిమాని క్లైమాక్స్ ని కూడా ట్రాజిడీతో ముంగించడం తెలుగు ఆడియన్స్ జీర్ణించుకోలేరు. చివరిగా అసలు ఈ సినిమాకి ఈ టైటిల్ ఎందుకు పెట్టారో అర్థం కాలేదు. టైటిల్ కి కథకి ఏ మాత్రం సంబంధం లేదు.

