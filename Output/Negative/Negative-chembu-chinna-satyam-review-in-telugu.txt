ఈ సినిమాకు మేజర్ మైనస్ పాయింట్ అంటే.. చెప్పాలనుకున్న కాన్సెప్ట్, కథ, సినిమా నేపథ్యం ఇలా ఏ విషయమ్మీదా క్లారిటీ లేకుండా సినిమాను నడిపించిన విధానం గురించి చెప్పుకోవాలి. కాన్సెప్ట్ వరకూ బాగానే కనిపించే విషయాన్ని, సినిమాగా ఎలా మార్చాలో తెలియక.. ఫ్యామిలీ, డ్రామా, కామెడీ, హర్రర్ ఇలా ఒక్కో నేపథ్యం చుట్టూ కొంత కథను నడిపి చివరకు సినిమాను ఎక్కడో మొదలుపెట్టి ఎక్కడో ముగించారు. ఇలా జానర్స్ మిక్స్ చేసి సినిమా చేయడం తప్పని ఎవ్వరూ అనరు. కానీ, అందుకు ఓ సరైన కారణం, పకడ్బందీ కథనం ఉందా? లేదా? అన్నది ప్రధానాంశం. ఈ సినిమా విఫలమైంది కూడా ఇక్కడే!

ఫస్టాఫ్‌లో సుమన్ శెట్టితో పాటు అతడి కుటుంబాన్ని పరిచయం చేయడంతో అతి సాధారణంగా మొదలయ్యే సినిమా రాను రానూ బోర్ కొట్టిస్తూ సాగిపోతూ సరిగ్గా ఇంటర్వెల్‌కి వచ్చేసరికి ఊపందుకుంటుంది. ఇంటర్వెల్ బ్లాక్ బాగుందనే ఆలోచన రావడం మొదలవ్వగానే, సెకండాఫ్‌లో ప్రీ క్లైమాక్స్ వరకూ బోర్ కొట్టించారు. ఫస్టాఫ్‌లో క్రియేట్ చేసిన సస్పెన్స్ ఎలిమెంట్‌ను ఎలా నడపాలో తెలియక సెకండాఫ్‌లో దర్శకుడు ఎంచుకున్న సన్నివేశాలు కొత్తదనం లేక, ఆసక్తికరంగానూ లేక అలా సాగుతూంటాయంతే.

ఇక ఉన్నంతలో ప్రీ క్లైమాక్స్, క్లైమాక్స్ ఫర్వాలేదనుకున్నా క్లైమాక్స్‌లో హర్రర్ పార్ట్‌కు ఎంచుకున్న ఎలిమెంట్ కూడా తేలిపోయింది. ఇక లాజిక్స్ గురించి మాట్లాడుకోకపోవడమే మంచిది. అదే విధంగా హీరో పాత్రను రూపొందించిన విధానం కూడా పెద్దగా ఆకట్టుకోదు. ముఖ్యంగా ఆడవాళ్ళ ఆలోచనలు, విధానాల పట్ల హీరో పాత్ర ప్రవర్తన కూడా ఏమాత్రం ఆకట్టుకునేలా లేదు.

