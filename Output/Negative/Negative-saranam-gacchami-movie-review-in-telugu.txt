సినిమాలోని ప్రధాన మైనస్ పాయింట్ అంటే కీలకమైన కథాంశం చుటూ అల్లుకున్న ఇతర కథనం అనే చెప్పాలి. ఫస్టాఫ్ మొత్తాన్ని హీరో క్యారెక్టరైజేషన్ కోసం ఇష్టమొచ్చినట్టు వాడుకోవడం వలన ఆ భాగమంతా పరమ బోరింగా తయారైంది. కథనం ఎక్కడా ఆకట్టుకునే విధంగా లేకపోవడంతో విసుగెత్తింది. ఇక ఆ భాగాల్లో హీరో ఫ్రెండ్స్ బ్యాచ్, హీరో ఫ్యామిలీ మీద నడిచే సన్నివేశాలైతే చికాకు తెప్పించాయి. రిజర్వేషన్ సిస్టమ్ అనే బలమైన, సమస్యాత్మక అంశాన్ని ప్రభావితంగా చెప్పాలనుకున్నప్పుడు నటీ నటుల పెర్ఫార్మెన్స్ చాలా ముఖ్యం. కానీ ఈ సినిమాలో అదే లోపించింది.

హీరో, ఇతర కాస్ట్ నటన కొన్ని చోట్ల తేలిపోవడంతో రిజర్వేషన్ దుర్వినియోగం వలన ఎదురయ్యే సమస్యలను మరింత ప్రభావంతంగా చెప్పలేకపోయారు. ఆ దుర్వినియోగాన్ని ఆపడానికి ప్రభుత్వం ఎలాంటి చర్యలు తీసుకోవాలో చెప్పకపోవడం వెలితనిపించింది. ఇక చిత్రం క్లైమాక్స్ లో అప్పటి వరకు సమస్య పరిష్కారం కోసం సతమవుతున్న హీరో సామాన్యులకి అర్థం కానీ వేరే లోకంలోకి వెళ్ళిపోయి సొల్యూషన్ కనుగొనడం మరీ నాటకీయంగా ఉంది. అలాగే ఆ సినిమాలోని కొన్ని వర్గాలను ఎత్తిచూపడం సరైనదే అయినా కూడా అది కొందరికి నచ్చదు. కథనంలో చాలా పాత్రలు, సన్నివేశాలు ఏమాత్రం ముందస్తు క్లూ లేకుండా అప్పటికప్పుడు అవసరం కోసం బలవంతంగా సృష్టించినట్టుగా వెంటవెంటనే వచ్చేస్తుండటం ఇబ్బంది పెట్టింది. ఇక హీరో లవ్ ట్రాక్ కూడా చాలా రొటీన్ గా, చప్పగా ఉంది.

