సితార సినిమాకు మేజర్ మైనస్ పాయింట్ అంటే చెప్పాలనుకున్న కథను థ్రిల్లర్‌లా చెప్పాలి లేదా డ్రామాగా చెప్పాలి, కానీ కథనంలో చేసిన పొరబాటు వలన సితార సినిమా అటు ఇటూ కాకుండా పోయింది. నిజానికి ఈ కథను థ్రిల్లర్‌గా చెప్పే అవకాశం ఉన్నా దాన్ని మొదటి పది నిమిషాలకే తేల్చేసి, మర్డర్ పాయింట్‌ను ఎలా చెప్తారన్న సస్పెన్స్ ఎలిమెంట్‌గా మాత్రమే మిగిల్చారు. రెండు గంటల సినిమాను కేవలం ఈ చిన్నదైన, ముందే తెలిసిపోయిన విషయంతో నడపడంతో కథ సాగుతూ పోతుందంతే..

ఇక మధ్యలో చాలా సన్నివేశాలు ఎందుకు వచ్చి ఎందుకు వెళుతుంటాయో తెలీదు. ఈ సినిమా అసలు కథను, సినిమాలో మరో సినిమాగా చెప్పే ప్రయత్నం బాగున్నా, ఈ రెండు బ్యాక్‌డ్రాప్స్‌లోనూ సన్నివేశాలు ఏమాత్రం ఆకట్టుకునేలా లేవు. ఇకపోతే ప్రేమంటే శృంగారం మాత్రమే అన్న అభిప్రాయాన్ని దర్శకుడు చాలాసార్లు చెప్పకనే చెప్పడం వాళ్ళ అభిరుచికి నిదర్శనం. చాలా చోట్ల డబుల్ మీనింగ్ డైలాగ్స్‌ చాలా ఎక్కువయ్యాయి. ఇక సినిమాలో క్యారెక్టరైజేషన్, క్యారెక్టరైజేషన్ అంటూ చెప్పుకొచ్చిన దర్శకుడు తన సినిమాలో మాత్రం రవిబాబు పాత్రను మినహాయిస్తే ఎక్కడా క్యారెక్టరైజేషన్‌ను పెద్దగా పట్టించుకున్నట్టు కనపడదు. పాటలు కూడా ఎందుకొస్తాయో అర్థం కాదు.

