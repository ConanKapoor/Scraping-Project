కథా, కథనాలను సినిమాకు పెద్ద మైనస్‌పాయింట్స్‌గా చెప్పుకోవచ్చు. ఫస్టాఫ్‌లో కథను నడిపించడానికి బాగానే కష్టపడినా, సెకండాఫ్‌కి వచ్చేసరికి పూర్తిగా చేతులెత్తేసినట్టు కనిపిస్తుంది. ఇంటర్వెల్ వద్ద కథను ఒక ఆసక్తికరమైన మలుపు తిప్పి, సెకండాఫ్‌ మొదలైన పది నిమిషాలకే దారి తప్పించడం విసుగు తెప్పిస్తుంది. ఇక ప్రీ క్లైమాక్స్, క్లైమాక్స్ దగ్గరకొచ్చేసరికి సినిమా చెప్పాలనుకున్న విషయానికి, చెబుతున్న విషయానికి సంబంధం లేక సినిమా చతికిలబడింది. హుదూద్ నేపథ్యంలో తెరకెక్కిన సినిమాలో హుదూద్ విధ్వంసాన్ని, కథలోని ఎమోషన్‌ను కనెక్ట్ చేసే అంశం మిస్సయింది. సెకండాఫ్‌లో అక్కడక్కడా మంచి ఎమోషన్ ఉన్నా దాన్ని చివరిదాకా కొనసాగించడంలో విఫలమయ్యారు. గత కొన్ని సంవత్సరాలుగా తెలుగులో వచ్చిన ఫ్యామిలీ డ్రామా సినిమాగా కథ మారిన క్షణం నుంచి సినిమాపై ఆసక్తి సన్నగిల్లుతుంది.

లీలావతి పాత్ర ఎందుకలా ప్రవర్తిస్తుందనే దానికి ఒక అర్థం లేకుండా పోయింది. ఒకసారి సైకోగా, మరోసారి తెలివైన అమ్మాయిగా చూపిస్తూ ఆ పాత్రకు ఒక దారితెన్నూ లేకుండా చేశారు. సినిమాలో చెప్పాలనుకున్న ‘సోషల్ మెసేజ్’ సెకండాఫ్‌ నుంచే మొదలైనట్టు కనిపించినా అక్కణ్ణుంచే ఆ మెసేజ్ కనిపించకుండానూ పోయింది. అసలైన పాయింట్‌ను మరిచిపోయి అర్థం పర్థం లేని సన్నివేశాలతో సినిమాను నడపడంతో కథపై పట్టు కోల్పోయినట్టు కనిపిస్తుంది.

