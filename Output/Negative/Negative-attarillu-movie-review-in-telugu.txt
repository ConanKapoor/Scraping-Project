అసలు కథ చాలా చిన్నదైనా, ఉన్నంతలో ఫర్వాలేదనుకుంటే దానికి గందరగోళమైన సన్నివేశాలను, ఒక పద్ధతి లేని స్క్రీన్‌ప్లేని జతచేసి అంతా నీరసంగా సినిమాను నడిపించారు. ముఖ్యంగా సెకండాఫ్‌లో ప్రీ క్లైమాక్స్ ట్విస్ట్ వరకూ కథంతా అర్థం పర్థం లేని సన్నివేశాలతో నడుస్తూ విసుగు తెప్పించింది. ఇక హర్రర్ సినిమా అన్న మాటే గానీ సినిమాలో భయపెట్టే సన్నివేశాలు మచ్చుకు ఒకటి కనిపించలేదు. ఫస్టాఫ్‌లో ట్రై చేసిన అడల్ట్ కామెడీ కూడా నవ్వించేదిగా లేదు. కథలో ఏ ఒక్క పాత్రనూ సరిగ్గా డిజైన్ చేసినట్లు కనిపించలేదు.

ఇక పెళ్ళంటే ఇష్టం లేని ఒక వ్యక్తి రిఫ్రెష్‌మెంట్ కోసం, ఆలోచనలను మార్పించడానికి కథలో ఎంచుకున్న మార్గం కూడా చీప్‌గా ఉంది. ఏదో క్లైమాక్స్‌లో ఇదే విషయంపై హితభోద చేసినా సినిమా అంతా అమ్మాయిల కోసం ఎదురుచూసే పాత్రల ఆలోచనల చుట్టూనే తిరిగింది. హర్రర్ సినిమా అనగానే ఎప్పట్నుంచో చూసి ఉన్న సెటప్‌నే అలాగే వాడుకోవడం కూడా బోర్ కొట్టించింది.

