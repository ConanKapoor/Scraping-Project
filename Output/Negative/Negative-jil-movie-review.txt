ఈ సినిమాకు మేజర్ మైనస్ పాయింట్ గురించి చెప్పుకోవాలంటే.. ఫార్ములా కథ గురించి చెప్పాలి. తెలుగు సినిమాల్లో గత కొన్ని సంవత్సరాలుగా, చాలా సినిమాల్లో చూసిన డాన్ కథనే ఈ సినిమాకూ ఎంచుకున్నారు. మళ్ళీ అదే కథను ఒక స్టైలిష్ యాక్షన్ ఎంటర్‌టైనర్‌గా తెరకెక్కించే క్రమంలో స్క్రీన్‌ప్లే విషయంలో తడబడ్డట్టు కనిపించింది. నిజానికి సినిమాలో చాలా జిల్ మూమెంట్స్ ఉన్నాయి. వాటన్నింటినీ థ్రిల్లింగ్‌గా చూపడంలో స్క్రీన్‌ప్లే తేలిపోయింది. ఫస్టాఫ్‌లో పాత్రల ఇంట్రడక్షన్ అద్భుతంగా నడిపించి, లవ్ ట్రాక్‌ని కొత్తగా చూపించి, అంతా బాగుందీ అనుకునేంతలో అసలు కథకు తీసుకెళ్ళకుండా కొంతసేపు బోర్ కొట్టించారు. ఇదే ఫీల్ సెకండాఫ్‌లోనూ కలుగుతుంది. సినిమాకి బలమైన కొన్ని ఎమోషనల్ సన్నివేశాల తర్వాత వచ్చే సన్నివేశాలు బోరింగ్‌గా అనిపిస్తాయి. ఫస్టాఫ్‌లో కానీ, సెకండాఫ్‌లో కానీ కథతో సమాంతరంగా నడవదగ్గ సబ్‌ప్లాట్స్ ఏవైనా ఉండి ఉంటే సినిమాకి ఉపయోగపడేది.

ఫార్ములా కథల్లో ప్రధానమైన ఎంటర్‌టైన్‌మెంట్ ఈ సినిమాలో మిస్సైంది. ఫైర్ ఆఫీసర్‌గా పనిచేసే హీరో కర్తవ్య నిర్వహణ నేపథ్యంలో కొంత సినిమాని నడిపి ఉంటే బాగుండేది. సినిమాలో అనవసరమైన సన్నివేశాలకు బదులు పైన చెప్పిన రెండు విషయాల్లో దేన్ని పట్టించుకున్నా బాగుండేది. సెకండాఫ్‌లోని కొన్ని సన్నివేశాల తర్వాత సినిమాలో చెప్పడానికి ఏమీ మిగలకపోవడం వలన ఊహాజనితంగా తయారవ్వడమే కాకుండా, క్లైమాక్స్ వరకూ సాగదీయడం తప్ప కొత్తదనం లేదు. క్లైమాక్స్ ఊహించినట్టుగానే ముగిసిపోయింది. క్లైమాక్స్ సన్నివేశాల్లో స్టైల్ ఆకట్టుకున్నా, సాదాసీదాగా ముగిసిందనే చెప్పాలి.

