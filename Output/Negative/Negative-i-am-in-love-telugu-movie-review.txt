హీరోయిన్ వేరొకరిని ప్రేమిస్తుందని తెలిసినా హీరో ఆమెతో స్నేహం చేయడం, ఆమె ప్రేమ పొందడానికి ప్రయత్నించడం.. వంటి సన్నివేశాలు ఇప్పటికే చాలా సినిమాలలో చూశాం. మళ్లీ అదే తరహా కథను ట్విస్టులతో చెప్పాలి అనుకున్నప్పుడు సన్నివేశాలు చాలా కొత్తగా ఉండాలి. మెయిన్ లీడ్ తో పాటు ఇతర ఆర్టిస్టుల నటన కథలో ప్రేక్షకులను లీనం చేసేలా ఉండాలి. లేకపోతే, అసలుకే మోసం వస్తుంది. ఈ సినిమాలో జరిగిందదే. హీరో హీరోయిన్ల మధ్య కెమిస్ట్రీ వర్కౌట్ కాలేదు. తర్వాత హీరో తన ప్రేమను వ్యక్తపరిచే సన్నివేశాలు కొంచం కూడా కొత్తగా లేవు.

ఫస్ట్ హాఫ్ సరదా సరదాగా గడిచిపోతుంది. సెకండ్ హాఫ్ లో 10 నిముషాలలో పూర్తయ్యే సినిమాను గంట పాటు సాగదీశారు. సినిమాను కమర్షియల్ గా తీర్చిదిద్దడం కోసం రఘుబాబు, కారుమంచి రఘు, ధనరాజ్ ల స్పెషల్ కామెడీ ట్రాక్స్ రాసుకున్నారు. వారి నటన, ఆ కామెడీ సన్నివేశాలు కొంచం కూడా ప్రేక్షకులను నవ్వించకపోగా, కథకు స్పీడ్ బ్రేకర్స్ లా అడ్డు తగిలాయి. ముఖ్యంగా సెకండ్ హాఫ్ లో రఘుబాబు లవ్ గురుగా చేసిన లవ్ ట్రాక్బాగా సాగదీసిన ఫీలింగ్ కలగడంతో ఆడియన్స్ కి విసుగొస్తుంది. ఇలా కామెడీ విసుగు తెప్పించినా కథనం, హీరో హీరోయిన్ల మధ్య కెమిస్ట్రీ, లవ్ వర్కౌట్ అయ్యి ఆసక్తిగా ఉంటె ప్రేక్షకులు సినిమాకి కనెక్ట్ అవుతారు. కానీ అవి కూడా మిస్ అవ్వడంతో ఈ ప్రేమకథ ప్రేక్షకుల సహనానికి పరీక్షగా మారింది.

