గంగ సినిమాకి మొదటి మైనస్ పాయింట్ చాలా చాలా రెగ్యులర్ గా అనిపించే కథ.. మొదటి రెండు సినిమాలకి కాస్త స్ట్రాంగ్ ఫ్లాష్ బ్యాక్ ఎపిసోడ్స్ ని తీసుకొని, అందరినీ ఆకట్టుకునేలా కథని రాసుకున్న రాఘవ లారెన్స్ ఈ సినిమా విషయంలో కథకి పెద్ద ప్రాముఖ్యత ఇవ్వలేదు. ప్రతి ప్రాంచైజీకి హెల్ప్ అవుతున్న ఫ్లాష్ బ్యాక్ ఎపిసోడ్ ఇందులో పెద్దగా ఆకట్టుకోలేకపోవడం వలన ఆడియన్స్ కి పెద్దగా నచ్చదు. ఇకపోతే కథనం మరియు నేరేషన్ లో ముని సినిమాలో ఫాలో అయిన సీన్ టు సీన్ ఫార్మాట్ నే కాంచనలో వాడాడు, అదే ఫార్మాట్ ని ఇందులో కూడా వాడాడు కానీ అక్కడ ఫ్లాష్ బ్యాక్ ఎపిసోడ్ సినిమాకి ఎక్కడికో తీసుకెళ్తే, ఇక్కడ ఫ్లాష్ బ్యాక్ ఎపిసోడ్ అప్పటి వరకూ ఉన్న ఫీల్ ని కూడా కిందకి తీసుకోచ్చేసింది.

కథ – కథనం బాగా దెబ్బ తిన్నప్పుడు సూటిగా సుత్తిలేకుండా అన్నా కథని ముగించేయాలి. కానీ అలా చెప్పకుండా కామెడీ సీన్స్ కోసమని సినిమా లెంగ్త్ ని పెంచేయడం సినిమాకి మరో పెద్ద మైనస్ పాయింట్. సెకండాఫ్ మొదలైన 10 నిమిషాల తర్వాత ఆడియన్స్ కి సినిమా సాగుతోంది తప్ప కథ ముందుకు పోవడం లేదు అనే ఫీలింగ్ వస్తుంది. నిత్యా మీనన్ ట్రాక్ చాలా రొటీన్ గా ఉంది. ఇంతా పక్కన పెట్టిన ప్రతి సినిమాకి క్లైమాక్స్ చాలా కీలకం, ఇలాంటి హర్రర్ సినిమాలకి ప్రాణం మొత్తం క్లైమాక్స్ లోనే ఉంటుంది. అలాంటి క్లైమాక్స్ ని నాశిరకమైన గ్రాఫిక్స్ తో, ఒక క్లారిటీ లేకుండా దబిడి దిబిడే అన్నట్టు ముగించేయడం ఆడియన్స్ ని నిరాశ పరుస్తుంది. ఆత్మ – ప్రేతాత్మ అని చెప్పిన పాయింట్ ని ఆడియన్స్ కి క్లియర్ గా చెప్పలేదు. అలాగే ఇలాంటి సినిమాలకి పెద్ద ప్లస్ కావాల్సిన నేపధ్య సంగీతం కూడా ఈ సినిమాకి పెద్ద మైనస్ అయ్యింది. ఎందుకంటే ఆడియన్స్ వినడానికి ఇబ్బంది పడేంత లౌడ్ గా ఉంది.

