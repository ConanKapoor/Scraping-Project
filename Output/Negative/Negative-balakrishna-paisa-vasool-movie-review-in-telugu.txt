సినిమాలో కొత్త కథ లేకపోవడమే ప్రధాన బలహీనత. పోనీ ఉన్న రొటీన్ కథైనా బలంగా ఉందా అంటే అదీ లేదు. పూరి నేరుగా చెప్పాల్సిన కథను తన స్క్రీన్ ప్లేతో ముందుకు వెనక్కి తిప్పుతూ మ్యాజిక్ చేద్దామని ప్రయత్నించినా వర్కవుట్ కాలేదు. ఎక్కడా ఎగ్జైట్మెంట్ అనేదే కలుగలేదు. దీంతో ఏదో పెద్ద దర్శకుడు పెద్ద హీరోతో చేసిన సినిమా చూస్తున్నాం అంతే అనిపించింది. తేడా సింగ్ పాత్ర, బాలయ్య నటన తప్ప కథనంలోని చాలా సన్నివేశాలు పూరి పాత చిత్రాల్లో ఏదో ఒకదాన్ని గుర్తుచేస్తూనే ఉన్నాయి. ఇక సినిమాలో కనబడే రౌడీలు, మాఫియా, గన్ ఫైట్స్ అయితే పరమ రొటీన్ గా, బోరింగా అనిపించాయి.

మొదటి అర్థ భాగం బాలయ్య పెర్ఫార్మెన్స్, పంచ్ డైలాగులతో పర్వాలేదనిపించేలా వెళ్ళిపోయినా సెకండాఫ్ మాత్రం పరీక్ష పెట్టినట్టే అనిపించింది. ప్రీ క్లైమాక్స్ కు వచ్చేటప్పటికి రెగ్యులర్ ట్విస్ట్ రివీల్ అవడం, ఎప్పటిలానే హీరోలోని కొత్త యాంగిల్ బయటపడటం, అభిమానుల కోసం మాత్రమే అన్నట్టు హీరో ఎలివేషన్ జరగడం వంటివి నీరసాన్ని కలిగించాయి.

హీరోయిన్ ముస్కాన్ సేతి సన్నివేశాల్లోగాని, పాటల్లోగాని పెర్ఫార్మెన్స్ తో మెప్పించకపోగా అందంగా కూడా కనబడలేదు. కమర్షియల్ సినిమాలకు ముఖ్యమైన ప్రతినాయకుడి పాత్ర ఈ సినిమాలో అంత బలంగా లేకపోవటంతో, బాలయ్యలోని పవర్, ఊపు స్క్రీన్ మీద పెద్దగా కనబడలేదు. ఈ అంశం సాధారణ ప్రేక్షకులకు ఎలా ఉన్నా బాలకృష్ణ వీరాభిమానులకు కాస్త ఎక్కువ నిరుత్సాహాన్నే కలిగిస్తుంది.

