బ్రూస్ లీ సినిమా మైనస్ పాయింట్స్ లో సినిమాకి బాగా నష్టం కలిగించిన పాయింట్స్ గురించి ముందుగా చెబుతా.. ఈ సినిమా కోసం డిజైన్ చేసుకున్న పాత్రలు కొత్తవైనా సినిమా మూల కథ మాత్రం చాలా చాలా పాతది. అలాగే ఆ మూల కథని స్టార్ రైటర్స్ అయిన కోన వెంకట్ అండ్ గోపి మోహన్ లు కలిసి డెవలప్ చేసిన పూర్తి కథ కూడా చాలా ఓల్డ్ ఫార్మాట్ లో ఉంది. కావున ఓవరాల్ గా ఆడియన్స్ కి శ్రీను వైట్ల కొత్త కథ చెప్పాడు అనే ఫీలింగ్ అయితే ఉండదు. కథ పరంగా కొత్తదనం లేదు ఓకే, కానీ కథనంలో అన్నా సూపర్బ్ ట్విస్ట్స్ రాసుకోవాల్సింది. కానీ ఆ రేంజ్ లో రాసుకోలేదు. ఫస్ట్ హాఫ్ పరంగా బాగానే డీల్ చేసుకుంటూ వచ్చి ఉన్న ఒక ట్విస్ట్ ని ఇంటర్వల్ లోనే చెప్పేయడం వల్ల సెకండాఫ్ లో చెప్పడానికి ఏమీ లేకపోయింది. దాంతో సెకండాఫ్ మొత్తాన్ని కామెడీ పెట్టి ఏదో మేనేజ్ చేద్దాం అనుకున్నారు, కానీ అది పూర్తిగా ఫెయిల్ అయ్యింది. ఒక్క క్లైమాక్స్ తప్ప మిగతా సెకండాఫ్ మొత్తం బాగా బోరింగ్ గా అనిపిస్తుంది.

వీటితో పాటు సెకండాఫ్ లో వచ్చే కామెడీ పెద్దగా వర్కౌట్ కాకపోవడం మరో బిగ్గెస్ట్ మైనస్ పాయింట్. మెయిన్ గా శ్రీను వైట్ల సినిమా అంటే కామెడీని ఎక్కువగా ఆశిస్తారు, కానీ ఈ సినిమాలో కామెడీ అనేది చాలా తక్కువ ఉంది. అలాగే శ్రీను వైట్ల అంటే బ్రహ్మానందంతో బాగా నవ్విస్తాడు, కానీ ఇందులో బ్రహ్మానందం కామెడీ అస్సలు వర్కౌట్ అవ్వలేదు. అలాగే చాలా సిల్లీగా కూడా అనిపిస్తుంది. ఫస్ట్ హఫ్ లో కూడా కొన్ని బోరింగ్ మోమెంట్స్ ఉన్నాయి. సెకండాఫ్ లో హీరోయిన్ పాటల కోసం తప్ప ఇంకెక్కడా పెద్దగా కనిపించదు. అలాగే బాలీవుడ్ నుంచి తీసుకొచ్చిన టిసిక చోప్రా చేత చేయించిన పాత్ర చాలా సిల్లీగా అనిపిస్తుంది. ఇలాంటి పాత్రకి ఆమెను ఎందుకు పట్టుకొచ్చారా అనే ఫీలింగ్ ని కూడా కనపడుతుంది. వీటన్నిటికీ మించి హీరో స్ట్రాంగ్ అంటే విలన్ అంతకన్నా స్ట్రాంగ్ గా ఉండాలి అప్పుడే సినిమాలో మజా వస్తుంది. కానీ అరుణ్ విజయ్ పాత్రని అంత బాగా డిజైన్ చెయ్యలేదు. రెండే రెండు సీన్స్ లో హీరోకి ఎదురుపడి ఒకసారి దెబ్బలు తిని కోమాలోకి, ఇంకోసారి చచ్చిపోతాడు. దీనివల్ల విలనిజం ఎలివేట్ కాలేదు. విలనిజం ఓ రేంజ్ లో లేదు అంటే హీరోయిజం కూడా అంతంత మాత్రంగానే ఎలివేట్ అయ్యింది. 155 నిమిషాల రన్ టైంలో కనీసం ఒక 15 నిమిషాలు తగ్గించినా సినిమాకి చాలా హెల్ప్ అవుతుంది. అలాగే సినిమా ప్రమోషన్స్ లో చెప్పుకుంటూ వచ్చిన సిస్టర్ సెంటిమెంట్ కూడా పెద్దగా లేకపోవడం మరో మైనస్.

