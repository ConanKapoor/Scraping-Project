దర్శకుడు సుశీంథిరన్ కథకు స్నేహమనే నైపథ్యం ఎంచుకోవడం బాగానే ఉన్నా సరైన కథ, కథనాల్ని రాసుకోలేకపోయాడు.  దీంతో సినిమా మొత్తం మీద మూడు సన్నివేశాలు తప్ప మిగతా అంతా రొటీన్ గానో లేకపోతే అనాసక్తిగానో సాగిపోయింది.  మొదటి భాగం ఇంటర్వెల్ ముందు వరకు సినిమా అసలు కథలోకి ప్రవేశించకపోవడంతో సుశీంథిరన్ లాంటి దర్శకుడు ఎలాంటి పాయింట్ చెబుతాడో అనే ఆసక్తి నిరుత్సాహంగా మారిపోయింది. 

ఇక కథ కొద్దిగా రివీలైన తర్వాత అయినా సినిమా ఆసక్తిగా, ఉత్కంఠగా సాగుతుందా అంటే లేదు.  పైన చెప్పినట్టు కేవలం మూడు సన్నివేశాల్లో తప్ప ఎక్కడా ఎగ్జైట్మెంట్ కలుగలేదు.  సుశీంథిరన్ చేసిన ‘నా పేరు శివ’ లాంటి సినిమాను చూసి ఈ చిత్రాన్ని చూస్తే కేవలం ఆ స్థాయి గ్రిప్పింగ్ నరేషన్ లేకపోవడం వలనే విఫలమయ్యారనే సంగతి స్పష్టమవుతోంది.  

ఇక సినిమాలో హీరో హీరోయిన్ల లవ్ ట్రాక్ ఎక్కడా రొమాంటిక్ ఫీల్ ను కలిగించలేదు.  హీరోయిన్ మెహ్రీన్ ప్రిజాద కేవలం మూడు నాలుగు సన్నివేశాలకు మాత్రమే పరిమితం కావాల్సి వచ్చింది.  మధ్యలో వచ్చే రెండు పాటలు కూడా మెప్పించలేకపోయాయి.

