తమిళం నుండి వస్తున్న హర్రర్ సినిమా కాబట్టి ప్రేక్షకులు ‘చంద్రముఖి’, ‘కాంచన’ వంటి సినిమాల లెవల్లో అవుట్ పుట్ ను ఎక్స్ పెక్ట్ చేశారు. కానీ సినిమాలో చెప్పుకోదగ్గ కంటెంట్ ఏమీ లేదు. అన్ని హర్రర్ సినిమాలలాగే చనిపోయి దెయ్యాలుగా మారి పగ తీర్చుకోవడం అనే బోరింగ్ పాయింట్ మీద సినిమా నడుస్తుంటుంది. సరే పగ తీర్చుకునే విధానంలోనైనా కొత్తదనం ఏమైనా ఉంటుందా అంటే అదీ సాదాసీదాగా నడుస్తూ నిరాశపరుస్తుంది. ఇక సినిమాలో ముఖ్య నటులకన్నా కామెడీ పాత్రలు ఎక్కువసేపు తెరపై కనిపించి విసుగు తెప్పిస్తాయి. మధ్యలో వచ్చే పాటలు సిట్యువేషన్ కు సింక్ అవకుండా చికాకు పుట్టిస్తాయి.

ఆత్మలు విలన్ పై పగ తీర్చుకునే విధానం కొంత మేర బాగానే ఉన్నా, చాలా వరకూ బోరింగ్ గా సాగుతుంది. విలన్ గా సుమన్ పాత్రను మొదట్లో బాగా హైలెట్ చేసి ఉన్నట్టుండి డౌన్ చేయడంతో సినిమా అంతా వన్ సైడ్ డ్రామాగా నడుస్తుంది. హర్రర్ సినిమా కొచ్చే ప్రేక్షకుడు దెయ్యం తనను భయపెట్టాలనే భావనతోనే సినిమాకొస్తాడు. అయితే ఈ సినిమాలో ఆత్మలు ఏ ఒక్క సన్నివేశంలోనూ భయపెట్టవు. సినిమాని కామెడీ మీద లాగించేద్దాం అనుకున్న దర్శకుడి ఆలోచన పూర్తిగా ఫెయిల్ అయి మెయిన్ కథని పక్కదారి పట్టించింది. ఇక క్లైమాక్స్ లో వచ్చే ముగింపు సన్నివేశాలు ఎప్పుడెప్పుడు సినిమా అయిపోతుందా అన్న ఫీలింగ్ ను కలిగిస్తాయి.

