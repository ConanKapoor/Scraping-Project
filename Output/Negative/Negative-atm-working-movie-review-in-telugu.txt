దర్శకుడు సునీల్ కుమార్ రెడ్డి కరెన్సీ బ్యాన్ అంశాన్ని తీసుకుని దాని ప్రయోజనాలు, నష్టాలు, ప్రజల ఇబ్బందులు, దాని లక్ష్యం ఏంటి అనే విషయాలను వివరించాలనుకోవడం బాగానే ఉన్నా వాటిని స్క్రీన్ పై ఆవిష్కరించిన విధానం మాత్రం పూర్తిగా విఫలమైంది. దర్శకుడు జనాలకు బాగా పరిచయమున్న డీమానిటైజేషన్ అనే అంశాన్ని హాస్యాస్పదంగా చెప్పాలనుకున్నప్పుడు దానికి ఆసక్తికరమైన కథనాన్ని, మంచి కామెడీ కంటెంట్ ను జోడించి వాటిని నడపగల సమర్థులైన నటీనటులతో రంగంలోకి దిగాల్సింది. కానీ సరైన కామెడీ కంటెంట్ లేకపోవడం, నటనలో ప్రావీణ్యం లేని వ్యక్తులు నటించడం వలన సినిమా పూర్తిగా దెబ్బతింది.

ఒక్క హీరోయిన్ తప్ప మిగిలిన నటీనటులు, హీరో, అతని స్నేహితులు, మిగతా అందరూ నటన పరంగా ఏమాత్రం మెప్పించలేకపోయారు. వారి పెర్ఫార్మెన్స్ చాలా అసహజంగా ఉంటూ సినిమాకు ఉపయోగపడకపోగా నష్టాన్ని చేకూర్చింది. ముఖ్యంగా ముగ్గురు కుర్రాళ్లకు క్రిమినల్ సలహాలిచ్చే ఒక పాత్ర పై నడిపిన కామెడీ ట్రాక్ అయితే నవ్వించకపోగా పరమ చిరాకు పెట్టింది. ఏ అంశానికీ సరైన ఎండింగ్ ఇవ్వకపోవడం కూడా నిరుత్సాహానికి గురిచేసింది. మధ్యలో వచ్చే పాటలు అడ్డుతగులుతున్నట్టే ఉన్నాయి. ఫ్రేమ్ క్వాలిటీ అంతంత మాత్రంగానే ఉండి సినిమా చూస్తున్న ఫీల్ అస్సలు కలగలేదు.

