మూడు ప్రేమకథల సమాహారంగా రూపొందిన ఈ సినిమాలో తొలి రెండు ప్రేమకథలలో టైటిల్ లో ఉన్న ప్రేమ మిస్ అయ్యింది. అలాగే ఎమోషన్స్, సెంటిమెంట్ కూడా వర్క్ అవుట్ అవ్వలేదు. ముఖ్యంగా అర్జున్ ఒక్కడిని మినహాయిస్తే ఈ సినిమాలో నటించిన మిగతా ఆర్టిస్టులు తెలుగు ప్రేక్షకులకు కొత్త ముఖాలే. వాస్తవిత కథలు, సినిమాలతో తమిళ ప్రేక్షకులలో గుర్తింపు తెచ్చుకున్న దర్శకుడు చేరన్ ఈ సినిమాలో గుణ పాత్రలో నటించాడు. ఈ ప్రేమకథను తమిళనాడులో జరిగిన ఒక యధార్ధ సంఘటన ఆధారంగా రూపొందించారు. ఖైదీలలో మార్పు తీసుకురావాలి అనే ఆశయంతో జీవితాన్ని సమాజానికి అంకితం చేసిన ఒక వ్యక్తి కథ. ఈ కథలో తమిళ నేటివిటీ ఎక్కువైంది. తర్వాత చేరన్, మల్లికల నటన కూడా అంతంత మాత్రంగానే ఉంది.

అర్జున్ కథను ఎమోషనల్ గా, చేరన్ కథను రియాలిటీకి దగ్గరగా రాసుకున్న దర్శకుడు వసంత్, మొదటి ప్రేమకథలో ప్రేక్షకులను నవ్వించడానికి వినోదాత్మకంగా తీర్చిదిద్దడానికి ప్రయత్నించాడు. ఆదిలోనే హంసపాదు ఎదురైనట్లు ఈ కామెడీ సన్నివేశాలు ప్రేక్షకులను నవ్వించకపొగా, వారి సహనాన్ని పరీక్షిస్తాయి. ఈ ప్రేమకథలో నటించిన విమల్, లాసినిలు నటనలో బేసిక్స్ నేర్చుకుంటున్నట్లు నటించారు. ఇలా ఎన్ని ఉన్నా కథ మరియు కథనం ఆసక్తిగా ఉంటె ఆడియన్స్ సినిమాకి కనెక్ట్ అవుతారు. కానీ అవే మిస్ అవ్వడంతో ఈ ప్రేమకథలు ప్రేక్షకుల సహనానికి పెద్ద పరీక్షగా మారాయి.

