సౌఖ్యం సినిమాకి చెప్పే మొదటి బిగ్గెస్ట్ మైనస్ పాయింట్ దాదాపు అందరికీ తెలిసిందే..అదే సినిమా కథ. ఇప్పటి వరకూ కోన వెంకట్ – గోపి మోహన్ ల నుంచి వచ్చిన చాలా చాలా సినిమాల కథలను మిక్స్ చేసి ఆయన శిష్యుడు శ్రీధర్ సీపాన ఈ కథ రాసాడు. కావున కథలో మీరు ఎక్కడా సర్ప్రైజ్ అయ్యే ఎలిమెంట్, అరే ఈ ట్విస్ట్ ఏదో బాగుందే అనుకునేలా ఏమీ ఉండదు. సెకండాఫ్ అయితే మళ్ళీ మరీ మరీ బోరింగ్. అందరినీ ఓ ప్లేస్ కి చేర్చి హీరో వేసిన మస్కా ప్లాన్ ని అమలు చేసే విధానం బాగా రెగ్యులర్ గానే కాకుండా చాలా ఊహాజనితంగా అనిపిస్తుంది. కథ పాతది అవడం వలన, కోన వెంకట్ – గోపి మోహన్ లు కథనంతో మేజిక్ చేయలేకపోయారు. సెకండాఫ్ లో స్క్రీన్ ప్లే అయితే మరీ బోరింగ్ గా అనిపిస్తుంది.

కథ కథనంలతో పాటు దర్శకత్వం కూడా ఈ సినిమాకి బిగ్గెస్ట్ మైనస్..రవికుమార్ చౌదరి పేపర్ మీద రాసుకున్న సీన్స్ ని కూడా సరిగా స్క్రీన్ పైకి తీసుకురాలేకపోయాడు. దాంతో సినిమాలో కామెడీ అనేది అస్సలు వర్కౌట్ అవ్వలేదు. సినిమా అమొట్టం మీద నవ్వుకునే సీన్స్ ఓ నాలుగైదు ఉంటాయేమో. ఇక హీరో పాత్రని బాగా స్ట్రాంగ్ గా చూపించినప్పటికీ తనకి ఎదురయ్యే విలన్ పాత్రలని సీరియస్ గా చూపకుండా వారిని కూడా కామెడీ చేసెయ్యాలని చెప్పి సినిమాలో గ్రిప్ లేకుండా చేసేసారు. ఇక రొటీన్ కథ అవ్వడం వలన రన్ టైం కూడా బాగా ఎక్కువ అయినట్టు అనిపిస్తుంది. అలాగే పాటలు కూడా తెలుగు సినిమా అంటే ఐదు పాటలుండాలి అన్నట్లుగా వరుసగా వస్తుంటాయి.

కామెడీ కోసం చాలా మంది కమెడియన్స్.. అనగా బ్రహ్మానందం, సప్తగిరి, పోసాని కృష్ణమురళి, తదితరులను పెట్టుకున్నారు. కానీ వీరెవ్వరూ నవ్వించలేకపోయారు. మెయిన్ గా ప్రీ క్లైమాక్స్ లో బ్రహ్మానందం ఎపిసోడ్ నవ్వించకపోగా సినిమాని బాగా సాగాదీసేస్తుంది. చెప్పాలంటే కొన్ని చోట్ల ఆడియన్స్ తమ సహనాన్ని కోల్పోయేలా నాశిరకమైన కామెడీని రాసారు.

