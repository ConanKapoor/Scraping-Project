సినిమాలో ఒక్క కామెడీ మినహా మిగతా అంశాలేవీ కనీసం తట్టుకునే విధంగా కూడా లేవు. ముఖ్యంగా సినిమాలోని కథకు ఒక పద్దతి, ఒక గమ్యం అంటూ ఏమీ ఉండవు. ఆరంభం నుండే కథ మొత్తం చీలికలు పేలికలుగా అయిపోయి సినిమా ఎటుపోతుందో, అసలు దేన్ని కథనుకోవాలో, ఏ పాత్ర వైపు నుండి సినిమా చూడాలో సినిమా మొత్తం పూర్తయ్యాక కూడా అర్థం కాదు. కాసేపు కరక్కాయ్ పాత్ర చుట్టూ కథను తిప్పి, ఇంకాసేపు హీరోయిన్ మీదికి వెళ్లి, ఆ తరవాత ఎమ్మెల్యే దగ్గర వాలి చివరికి ఎటూ కాకుండా పోయింది.

ఫస్టాఫ్ అంతా సూరి, పుష్పల పెళ్లి ట్రాక్, హీరో హీరోయిన్ల లవ్ ట్రాక్ మీద దృష్టి పెట్టిన దర్శకుడు సెకండాఫ్ కు వచ్చేసరికి కూడా కథను ఒక కొలిక్కి తీసుకురాకుండా మళ్ళీ మరో కామెడీ పాత్ర రోబో శంకర్ ను నమ్ముకుని చివరికి క్లైమాక్స్ లో హర్రర్ జానర్లోకి కూడా తీసుకెళ్లి తలపట్టుకునేలా చేశాడు. ముఖ్యంగా సెకండాఫ్ ఎక్కువైన రన్ టైమ్ తో మరీ భారంగా తోచి శుభం కార్డు కోసం ఎదురుచూసేలా చేసింది.

హీరో విష్ణు విశాల్ నటించడానికి ట్రై చేసినా, రోబో శంకర్, సూరిలు కామెడీతో అక్కడక్కడా నవ్వించినా పసలేని కథ, చెత్త స్క్రీన్ ప్లే కారణంగా అవి కూడా ఏమాత్రం ప్రయోజనం లేకుండా తేలిపోయాయి. ఇక మధ్యలో వచ్చే పాటలైతే వినడం కాదు కదా కనీసం స్క్రీన్ మీద చూదగిన విధంగా కూడా లేవు.

