దర్శకుడు సినిమాని లేడీ ఓరియెంటెడ్ సినిమా అనుకుని కథ రాసుకుని అందులో శంకర్(హీరో) పాత్రని ఇరికించాడు. అసలు శ్రీకాంత్ పాత్రకి ఏ మాత్రం ప్రాధాన్యత లేకపోవడం భాధాకరం. సాధారణంగా ఈ మధ్య వస్తున్న కొన్ని సినిమాల్లో హీరోయిన్ పాత్రని కేవలం పాటలకి, స్కిన్ షో కోసం వాడుకున్నట్లు శంకర్ పాత్రని 4 పాటల, 4 ఫైట్స్ కోసం మాత్రమే పెట్టారు. అంతకు మించి ఆ పాత్రకి ప్రాధాన్యత లేదు. పోనీ అక్ష ఏమైనా చేసిందా అంటే సత్యం, ధర్మం గెలిచి అధర్మం ఓడుతుంది అంటూ కాలం చెల్లిన డైలాగులు చెబుతూ సహనాన్ని పరీక్షించింది. ఇంక విలన్ పాత్ర వేసిన రెహమాన్ విషయానికి వస్తే ఆయన ఇబ్బంది పెట్ట లేదు కానీ ఆయనకి రాసిన డైలాగులు, సన్నివేశాలు భయపెట్టాయి. “భయం వాసన చూసే శక్తి నాకుంది, అది నీ కళ్ళల్లో చూసాను”, “నన్ను చూస్తే రాక్షసులే వణుకుతారు నువ్వెంత” ఇలాంటి డైలాగులు రాసి నవ్వుకునేలా చేసారు.

హీరోయిన్ స్కిన్ షో చాలదన్నట్లు లేడీ ఏసీపీ ఆఫీసర్ తో స్కిన్ షో చేయించడం వెనక దర్శకుడి ఉద్దేశం ఏమిటో ఆయనకే తెలియాలి. డాక్టర్ తమ హాస్పిటల్ జాయిన్ అయిన పేషెంట్స్ పరిస్థితి ఎలా ఉందని అడిగితే అతను చెప్పే సమాధానం “ఇంక వారికి తద్దినం పెట్టుకోవడమే ఆలస్యం”. పోలీస్ ఆఫీసర్ అర్ధ రాత్రి తాగి అనూషతో అసభ్యంగా ప్రవర్తించే సన్నివేశాలు ఇలా చెప్పుకుంటూ పోతే ఇంకా చాలా ఉన్నాయి.

