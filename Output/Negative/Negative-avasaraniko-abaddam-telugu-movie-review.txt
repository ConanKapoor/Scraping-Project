ఫస్ట్ హాఫ్ ముగిసే వరకూ కథనం ఆసక్తిగానే సాగినప్పటికీ రెండవ భాగంలోకి మొదలైన కొత్త కథకు సంబందించిన కథనం ఏమంత ఆసక్తిగా లేక బోర్ కొట్టించింది. అలాగే టైటిల్ ప్రకారం సినిమాకి ముఖ్యమైన ‘ఏ అబద్దం ఎవరు ఎవరితో ఏ విధంగా ఆడారు’ అన్న అంశం ప్రేక్షకుడికి థియేటర్లోనే అర్థం కావాల్సి ఉండగా అక్కడ అలా జరగలేదు.

హర్రర్ సినిమాలో ఉండవలసిన ముఖ్యమైన భయపెట్టే సన్నివేశాలు పెద్దగా ఎక్కడా కనిపించలేదు. దర్శకుడు సురేష్ కెవి థ్రిల్ చేద్దామనుకున్న పాయింట్ బాగానే ఉన్నా దాన్ని పరిపూర్ణంగా ఎగ్జిక్యూట్ చేయడంలో అతను పూర్తిగా సక్సెస్ కాలేదు. పైగా ప్రీ క్లైమాక్స్ మొత్తం కన్ఫ్యూజన్ గా తయారై అసలు ఏం జరుగుతోంది అన్న సందేహాన్ని కలిగించింది.

