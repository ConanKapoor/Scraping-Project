ఈ సినిమా స్టొరీ లైన్ లో ఉన్న ఒక్క మెసేజ్ ని పక్కన పెడితే, దీన్ని సినిమా అనుకోవడం కంటే పలు సినిమాల పేరడీల (స్పూఫ్స్) బాండాగారం అని చెప్పుకోవచ్చు. ఇలా ఎందుకన్నాను అంటే లెక్కపెట్టుకుంటే హీరో ఇంట్రడక్షన్ నుంచి పూర్తయ్యే లోపు మనకు 75% పైనే స్పూఫ్ కనిపిస్తాయి. ప్రతి హిట్ సినిమాలోని ఓ మంచి సీన్ ని తీసుకొని ఆ సీన్ కి డైలాగ్స్ మార్చి రాసి ఈ సినిమాలో పెట్టేసారు. పోనీ స్పూఫ్స్ పెట్టారు పో, ఆ స్పూఫ్స్ తో ఆడియన్స్ ని నవ్వించాలిగా, కనీసం స్పూఫ్స్ తో ఆడియన్స్ ని ఎంటర్టైన్ చెయ్యకపోతే మాత్రం ఆడియన్స్ కి బోర్ కొట్టేస్తది.. డైరెక్టర్ కొత్తగా ట్రై చెయ్యలేదు పో, కనీసం స్పూఫ్స్ తో కూడా ఎంటర్టైన్ చేయలేకపోతే ఇక అందులో డైరెక్టర్ గొప్పదనం ఏముంది..

ఎక్కువ షార్ట్ ఫిల్మ్స్ తీసిన హారిక్ షార్ట్ ఫిల్మ్స్ కి ఫీచర్ ఫిలిం కి ఉన్న తేడాని తెలుసుకునే ప్రయత్నంలో కాస్త కన్ఫ్యూజ్ కాకుండా ఉండి ఉంటే బాగుండేది. ఇలా ఎందుకు అన్నాను అంటే సినిమా టేకింగ్ మొత్తం షార్ట్ ఫిల్మ్ స్టైల్లోనే ఉంటుంది. డైరెక్టర్ అనుకున్నది చాలా చిన్న పాయింట్, కానీ ఫీచర్ ఫిల్మ్ అనేసరికి దానికి ఏదో కమర్షియల్ అంశాలు జత చెయ్యాలి, సాంగ్స్ పెట్టాలి, కామెడీ ఉండాలి అని ఏవేవో జత చేసి కాన్సెప్ట్ ని సాగదీసి ఆడియన్స్ కి బోర్ కొట్టించేసారు. ఫస్ట్ హాఫ్ మొత్తం అస్సలు కథలోకి వెళ్ళకుండా కథని అటు ఇటూ సాగదీస్తూ బోర్ కొట్టించారు.

అసలు కథే స్లోగా సాగుతోంది అంటే మధ్య మధ్యలో పాటలు వచ్చి ఇంకా బోర్ కొట్టిస్తాయి. స్క్రీన్ ప్లే పరంగా చూసుకుంటే కథ ఎక్కడా వేగవంతంగా ముందుకు కదలదు. సో ఆడియన్స్ సినిమా మొత్తం నీరసంగా సినిమా చూడాల్సి వస్తుంది. ఈ సినిమాలో ఉపయోగించిన స్క్రీన్ ప్లే ని మనం మాధవన్ హీరోగా వచ్చిన ’13బి’ సినిమాలో చూసాము. అలాగే ఇలాంటి సినిమాలకి అత్యంత కీలకమైన రీ రికార్డింగ్ సరిగా చేయలేదు. అలాగే సినిమాలో చేసిన కొన్ని సిజి ఎఫెక్ట్స్ కూడా చెప్పుకోదగ్గ స్థాయిలో లేవు. పోసాని కృష్ణమురళి ట్రాక్ కూడా ప్రేక్షకులను నవ్వించలేక పోయింది.

