సుకుమార్ ఇప్పటివరకూ సున్నితమైన యూత్ఫుల్ కథలను చెప్పడంలో సక్సెస్ అయ్యాడు. అదే తరహాలోనే ఒక యూత్ఫుల్ కథని మరింత బోల్డ్ గా చెప్పడానికి ట్రై చేసి, యూత్ ని మెప్పించిన సినిమానే ‘కుమారి 21F’. ఇప్పుడే యవ్వనంలోకి వచ్చిన నేటితరం యువతలోని భావాలను బేస్ చేసుకొని సుకుమార్ రాసిన ఈ ప్రేమకథ నేటి యువతను విపరీతంగా ఆకట్టుకుంటుంది. కానీ సుకుమార్ దీనిలో ఎక్కువ భాగం అడల్ట్ కంటెంట్ మీద ఆధార పడ్డాడు. అడల్ట్ కంటెంట్ సినిమాకి ఎక్కువ అయినప్పటికీ ముందు బెంచ్ వారిని ఆకట్టుకొని థియేటర్స్ కి రప్పిస్తుంది. అలాగే సుకుమార్ ఓవరాల్ గా ఈ కథ ద్వారా చెప్పాలనుకున్న రెండు పాయింట్స్ మాత్రం సూపర్బ్ అనిపిస్తాయి.

ఇక నటీనటుల విషయానికి వస్తే.. రాజ్ తరుణ్ మొదటి రెండు సినిమాల్లో బాగా ఎనర్జిటిక్ గా కనిపించాడు. కానీ ఇందులో ఫస్ట్ హాఫ్ పరంగా సైలెంట్ గా కనిపించిన రాజ్ తరుణ్ సెకండాఫ్ లో తన మార్క్ డైలాగ్ డెలివరీతో ఆకట్టుకున్నాడు. ముఖ్యంగా క్లైమాక్స్ లో రాజ్ తరుణ్ ఎమోషనల్ పెర్ఫార్మన్స్ సినిమాకి పెద్ద హెల్ప్ అయ్యింది. ఇకపోతే కుమారిగా కనిపించిన హేభ పటేల్ నటనతో బాగానే చేసింది అనిపించుకుంది. కానీ మోడ్రన్ అమ్మాయిగా మాత్రం సినిమా స్టార్ట్ టు ఎండ్ అందరినీ తన స్కిన్ షోతో ఆకట్టుకుంది. చెప్పాలంటే ఫస్ట్ హాఫ్ మొత్తం హేభ పటేల్ స్కిన్ షో మీదే నడిపించారు అంటే మీరు ఏ రేంజ్ గ్లామర్ ట్రీట్ ఉందనేది అర్థం చేసుకోవచ్చు. ఇక మెయిన్ రోల్స్ చేసిన వారిలో నవీన్, సుదర్శన్ లు తమ పంచ్ డైలాగ్స్ తో కాస్త నవ్విస్తూ వచ్చారు. నోయెల్ నెగటివ్ షేడ్స్ ని బాగా చూపించాడు.

కుమారి 21F అనే సినిమాకి బాగా హెల్ప్ అయిన పాయింట్స్ విషయానికి వస్తే.. ఫస్ట్ హాఫ్ లో యూత్ ని ఆకట్టుకునే స్కిన్ షో, అడల్ట్ కంటెంట్ సినిమాకి హెల్ప్ అయితే సెకండాఫ్ లో మెయిన్ కథని నడిపించడం, చాలా విషయాలకు క్లారిటీ ఇవ్వడం మరియు క్లైమాక్స్ జస్టిఫికేషన్ ఇచ్చిన విధానం చాలా బాగుంది. అలాగే రాజ్ తరుణ్ – హేభ పటేల్ ల మధ్య వచ్చే కొన్ని కామెడీ సీన్స్ బాగా నవ్విస్తాయి. సుకుమార్ బోల్డ్ కథని రత్నవేలు సినిమాటోగ్రఫీ, దేవీశ్రీ ప్రసాద్ మ్యూజిక్ మరో మెట్టు పైకి తీసుకెళ్లాయని చెప్పాలి.

