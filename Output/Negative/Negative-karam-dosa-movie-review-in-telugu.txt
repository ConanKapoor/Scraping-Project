మైనస్ పాయింట్స్ విషయానికొస్తే ముందుగా చెప్పుకోవాల్సింది క‌థాంశాన్ని వాడుకున్న విధానం గురించి. కథాంశం గొప్పదే అయినా కూడా అరగంటకు సరిపోయే ఆ అంశాన్ని 147 నిముషాల సినిమాకు సరిపోతుందనుకుని సాగదీసి సాగదీసి చెప్పారు. దీంతో ఫస్టాఫ్ అంతా పాత్రల పరిచయానికే సరిపోయింది. రెండు మూడు సన్నివేశాల్లో బయటపెట్టవలసిన పాత్రల వ్యక్తిత్వాన్ని మళ్ళీ మళ్ళీ చెప్పడంతో అనవసరమైన సన్నివేశాలు ఎక్కువై విసుగుపుట్టించాయి. మధ్యలో వచ్చే హీరోయిన్ చందన రాజ్ సీన్లు మరీ ఇరికించినట్టు తోచాయి.

ఇక ఫస్టాఫ్ అంతా పూర్తై ఇంటర్వెల్ తరువాత కాసేపటికి గానీ సినిమాలో దర్శకుడు ఏం చెప్పాలనుకుంటున్నాడో క్లారిటీ రాలేదు. దాంతో ముందు చూసిన సినిమా అంతా వృధాయేనా అనిపించింది. అలాగే ఫస్టాఫ్ లో మెస్ ఓనర్ పై నడిచే సీన్లు కొన్ని చూస్తే సెకండాఫ్ లో ఆ పాత్రతో యూనివర్శల్ పాయింట్ ఏదో రివీల్ చేస్తాడు అనే ఆశ కల్పించి అదేదీ లేకుండా సింపుల్ గా సినిమాను మొదటి నుండి ఉన్న పాత్రల మధ్య ముగించేయడం పెద్ద నిరుత్సాహాన్ని మిగిల్చింది. ఇక రవి పాత్రపై నడిచే పెళ్లి తాలూకు సీన్లు, మెస్ ఓనర్ పై నడిచే సీన్లు, వేమన – బలి పాత్రలు మధ్య నడిచే సీన్లు కొన్ని చాలా బోరింగ్ గా అనిపించాయి. చివరకు సినిమా పూర్తయ్యాక అరగంటలో చెప్పాల్సిన పాయింట్ కోసం రెండున్నర గంటలు కూర్చోబెట్టారా అనే అసహనం తలెత్తింది. అది సినిమా మనుగడకే ఆటకం మరి.

