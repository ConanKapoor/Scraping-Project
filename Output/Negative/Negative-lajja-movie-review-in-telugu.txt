ఈ సినిమాకు మేజర్ మైనస్ పాయింట్ అంటే క్లైమాక్స్ దగ్గర తేలిపోవడం గురించి చెప్పుకోవాలి. అంతవరకూ సినిమాను బాగానే లాక్కొచ్చి, చివర్లో సినిమాను ఎటో తీసుకెళ్ళి ‘లజ్జ’ను ఒక అర్థం పర్థం లేని సినిమాగా మార్చేశారు. చలం ‘మైదానం’ కథకు హైలైట్ అయిన క్లైమాక్స్‌ని సినిమాలో పూర్తిగా మార్చేసి సినిమాకు ఉండాల్సిన అర్థాన్నే మార్చేశారు. దీన్ని ఆ కథకు చేసిన అవమానంగానే చెప్పుకోవచ్చు. చివర్లో సినిమా స్త్రీ వాదాన్ని చెప్పకపోగా, ఫక్తు ఫార్ములా కథలా మారిపోయింది. దీంతో సినిమాలోని ఏ పాత్రకు ఓ అర్థం లేకుండా పోయింది.

ఇక మొదట్నుంచీ, చివరివరకూ సినిమా చాలా నెమ్మదిగా, నెమ్మదైన డైలాగులతో నడుస్తుంది. కమర్షియల్ అంశాలను బలంగా కోరుకునే వారికి ఈ సినిమాలో నచ్చే అంశాల్లేవ్. పోస్టర్స్, ట్రైలర్స్‌ను కేవలం కమర్షియాలిటీ కోసం వాడటం, అలాంటి సన్నివేశాలనే కోరి వచ్చినవారికి నచ్చకపోవచ్చు. ఇక సినిమాను ప్రస్తుత కాలంలో నడుపుతూ, చాలాచోట్ల 1950ల వాతావరణాన్ని ఎందుకు సౄష్టించారో అర్థం కాదు.

