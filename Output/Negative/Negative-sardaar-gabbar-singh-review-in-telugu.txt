‘సర్దార్’ సినిమాకు అసలైన మైనస్ పాయింట్ అంటే ఓ స్పష్టమైన కథగానీ, ఓ ఎమోషన్ గానీ లేకపోవడం గురించే చెప్పుకోవాలి. ఇలాంటి కథలు తెలుగులో ఇప్పటికే చాలారాగా, అదే కథకు పెద్దగా ఆకట్టుకోని స్క్రీన్‍ప్లే రాసుకొని మనముందుకు వచ్చి చేసిన ఈ ప్రయత్నంలో చాలా మైనస్‍లే దొర్లాయి. కథలో స్పష్టత లేకపోవడం, ఏమాత్రం ఎమోషన్ లేకుండా కథనం సాగడం, అనవసరమైన సన్నివేశాలు, అతిగా కనిపించే యాక్షన్ సీన్స్.. లాంటివి పవన్ కళ్యాణ్ లాంటి స్టార్ హీరో సినిమాకు ఉండాల్సిన లక్షణాలను పూర్తిగా పక్కనబెట్టేసి అర్థం లేని కమర్షియల్ సినిమాగా సర్దార్‍ను మిగిల్చాయి.

కథ మొదలైన కొద్దిసేపటికే సినిమా పట్టు తప్పనట్టు కనిపిస్తుంది. ఇక అక్కణ్ణుంచి ఇంటర్వెల్ వరకూ బాగానే లాక్కొచ్చినా, సెకండాఫ్‍లో మాత్రం సినిమా పూర్తిగా ట్రాక్ తప్పింది. ఇక రెండున్నర గంటలకు పైనే ఉన్న నిడివి కూడా ఈ సినిమాకు మరో మైనస్‌గా చెప్పుకోవచ్చు. క్లైమాక్స్ బ్లాక్ ఈ స్థాయి క్రేజ్ ఉన్న సినిమాలో ఉండాల్సిన క్లైమాక్సేనా అనేలా ఉంది. విలన్ పాత్రను మొదట్నుంచీ బలంగానే చిత్రించినా, రాన్రానూ ఆ పాత్రను పూర్తిగా పక్కదోవ పట్టించారు. సంజన గిల్రాని పాత్ర ఊరికనే స్క్రీన్ ప్రెజెన్స్ కోసమే ఉన్నట్లు ఉంది.

