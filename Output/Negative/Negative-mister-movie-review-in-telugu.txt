శ్రీను వైట్ల అంచనాలన్నింటినీ తలకిందులు చేస్తూ సినిమాని చాలా వరకు పట్టాలు తప్పించి నడిపే ప్రయత్నం చేశారు. ఫస్టాఫ్ చూస్తూ చూస్తూ శ్రీను వైట్ల బాగానే చేశాడు అనుకునే సమయానికి ఆ భాగం యొక్క చివరి 10 నిముషాలు మొదలుకుని సెకండాఫ్ మొత్తాన్ని నిరుత్సాహపరిచే రీతిలో తయారుచేశాడు.

అనవసరమైన పాత్రలు ఎలాంటి రీజన్ లేకుండా కథనంలోకి ప్రవేశిస్తుండటంతో కథ లాజిక్ లేకుండా తయారైంది. సినిమాలో ప్రతి ప్రధాన పాత్రకి ఒక ఫ్లాష్ బ్యాక్ ఉండటం మరియు కర్ణాటక బ్యాక్ డ్రాప్లో నడిచే స్టోరీ, అందులో చూపించబడిన రాజవంశం వంటి అంశాలు మరీ ఇరిటేట్ చేశాయి. ఎలాంటి అర్థం లేని సన్నివేశాలు నడుస్తుంటే స్క్రీన్ మీద అసలేం జరుగుతోంది అనే భావన కలిగింది.

ఇక క్లైమాక్స్ లో వచ్చే బలవంతపు కుటుంబ సన్నివేశాలు, ఫైటింగ్స్ మరింత నిరుత్సాహపరిచాయి. దానికి తోడు ఎక్కువైన రన్ టైమ్ చూస్తే ఎడిటింగ్ సమయంలో దర్శక నిర్మాతలు ఏం చేస్తున్నారో అనే సందేహం కలిగింది. అలాగే ఒకదాని తర్వాత మరొకటిగా వచ్చే బోరింగ్ కామెడీ సీన్లు కూడా చిరాకు పెట్టాయి. షకలక శంకర్, ప్రియదర్శిల కామెడీ సీన్లని ఇంకాస్త కట్ చేసి ఉండాల్సింది.

