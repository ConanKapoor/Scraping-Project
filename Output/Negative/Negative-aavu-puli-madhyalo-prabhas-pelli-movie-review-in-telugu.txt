ఒక్క చిన్న పాయింట్‌ను పట్టుకొని దానికొక అర్థవంతమైన స్క్రీన్‌ప్లే అంటూ ఒకటి లేకుండా సినిమాను నడిపించడమే మైనస్ అని చెప్పుకోవాలి. సీరియస్ కథాంశాన్నే కామెడీగా చెప్పాలన్న ఆలోచన చాలా బాగున్నా, దానికి తగ్గ కామెడీ సన్నివేశాలు మాత్రం బలంగా లేవు. దీంతో సినిమా ఇటు సీరియస్‌గా లేక, అటు కామెడీగానూ లేక విసుగు తెప్పించింది. కథ పరంగా మూడు ట్విస్ట్‌లున్నాయి. ఆ మూడింటిని కలపడం కోసమే సినిమానా అన్నట్టుగా సన్నివేశాలన్నీ నీరసంగా సాగుతూ కనిపించాయి.

ముఖ్యంగా ప్రీ క్లైమాక్స్ ట్విస్ట్ కోసం సెకండాఫ్‌లో సినిమానంతా సాగదీసిన విధానం బోరింగ్‌కే బోరింగ్ కొట్టించేలా ఉంది. ఇక హీరో రవితేజ క్యారెక్టరైజేషన్ బాగానే ఉన్నా, అతడి యాక్టింగ్ మాత్రం ఏమాత్రం ఆకట్టుకునేలా లేదు. చాలాచోట్ల ఓవర్‌గా కనిపించింది. హీరోయిన్ అశ్విని కూడా చెప్పుకోడానికి ఒక్క సన్నివేశంలోనూ బాగా చేయలేదు. ఇక కమెడియన్ వేణు నేపథ్యంలో వచ్చే సన్నివేశాలు కూడా పెద్దగా ఆకట్టుకోలేదు. ఇక క్లైమాక్స్‌ని అర్థాంతరంగా ముగించేసి, ఆవు పులి మధ్యలో అనుష్క పెళ్ళి అంటూ సీక్వెల్‌ను అనౌన్స్ చేయడం నవ్వు తెప్పించేదే!

