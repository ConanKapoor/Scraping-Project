ఒరిజినల్ ప్లాట్ ముందే పూర్తిగా తెలిసిపోయేదిగా ఉండడం ఈ సినిమా విషయంలో పెద్ద మైనస్ పాయింట్. సైన్స్ ఫిక్షన్ అంశాన్ని పక్కనబెడితే, ఇలాంటి కథతోనే చాలా సినిమాలు వచ్చి ఉండడం తేలిపోయే విషయంగానే చెప్పొచ్చు. ఇక సెకండాఫ్‌లో హీరో, విలన్ ఒకసారి ఎదురుపడ్డాక సినిమా అంతా ఒకే ఒక్క అంశం చుట్టూ సాగేది కావడం బోర్ కొట్టించింది. దానికి తోడు ఇదే సమయంలో రెండు పాటలు రావడం కూడా కాస్త విసుగు తెప్పించింది. ఫస్టాఫ్‌లో విక్రమ్, నయనతారల మధ్యన వచ్చే లవ్‌ట్రాక్ కూడా పెద్దగా ఆకట్టుకునేలా లేదు. నిత్యా మీనన్ పాత్ర చాలా చిన్నది కావడంతో పాటు ఆమెకు పెద్దగా నటించే ఆస్కారం కూడా లేకపోవడం మైనస్‌గానే చెప్పుకోవాలి.

సైన్స్ ఫిక్షన్ విషయంలో లాజిక్ పక్కనబెడితే, మిగతా చాలా విషయాల్లోనూ లాజిక్ అన్నదాన్ని పట్టించుకున్నట్లు కనిపించలేదు. సినిమా చూస్తున్నంతసేపూ ‘రోబో’, ‘సెవెన్త్ సెన్స్’ లాంటి సినిమాలు, హాలీవుడ్‌లో ఫేమస్ అయిన ‘జేమ్స్‌బాండ్’ సిరీస్ స్టైల్ నెరేషన్ కనిపించింది. వీటన్నింటినీ అతికించి చెప్పినట్లు కొన్ని సన్నివేశాలు తోచాయి.

