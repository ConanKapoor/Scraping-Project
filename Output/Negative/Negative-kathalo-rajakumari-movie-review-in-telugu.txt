దర్శకుడు తీసుకున్న పాయింట్ కొత్తగా ఉన్నా దానికి బలమైన కథ, కథనాలు రాయలేకపోవడంతో రిజల్ట్ తారుమారైంది. ఫస్టాఫ్ ఏదోలా పర్వాలేదనిపించినా సెకండాఫ్ ఆరంభం నుండే నిరుత్సాహపర్చడం మొదలుపెట్టేస్తుంది. దీనివలన ఫస్టాఫ్ పైకలిగిన కాస్త ఇంప్రెషన్ కూడా గాల్లో కలిసిపోయింది. ఇంటర్వెల్ సమయంలో ఇచ్చిన ట్విస్ట్ బాగుందనుకునేలోపు అది కాస్త మన భ్రమని దర్శకుడు తేల్చేయడంతో తర్వాత ఏం జరగబోతోందో అర్దమైపోయి అక్కడే సగం నీరసం ఆవహించేసింది. దర్శకుడు కథనంలో కొన్ని మంచి పరిణామాల్ని రాసుకున్నా అందుకు తగిన పరిస్థితుల్ని క్రియేట్ చేయడంలో తేలిపోయాడు.

ఇక సెకండాఫ్ ఆరంభం ఎలాగైతే నిరుత్సాహంగా మొదలైయిందో చివరి వరకు అలాగే కొనసాగింది. ఏదైనా ఒక ట్రాక్లో నడపాల్సిన కథనాన్ని కాసేపు అటు ఇంకాసేపు ఇటు చేసి మొత్తానికి పరమ రొటీన్ ఎండింగ్ ఇచ్చాడు మహేష్. హీరో మంచివాడిగా మారడం, చిన్నతనంలో హీరోయిన్ తో అతనికి శత్రుత్వం ఏర్పడటం వంటి కీలక సంఘటనల వెనుక బలమైన కారణాలేవీ కనిపించవు. ఒకానొక దశలో హీరో లక్ష్యం ఒకటైతే దర్శకుడు సినిమాను తీసుకెళుతున్న గమ్యం మరొకటిగా ఉండి తలపట్టుకోవడం ప్రేక్షకుడి వంతైంది.

వీటికి తోడు హీరో స్నేహితులు, హీరోయిన్ కుటుంబ సభ్యులపై అనవసరమైన సన్నివేశాల్ని పెట్టి చిరాకు కలిగించారు. ఇక సినిమా క్లైమాక్స్ ను 30 నిముషాల ముందే ఊహించేయవచ్చు. దీంతో చివరి అరగంట పరీక్షగా అనిపించింది.

