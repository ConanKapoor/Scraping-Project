ఈ సినిమాకు మేజర్ మైనస్ పాయింట్ అంటే రెండు, మూడు సమాంతర ఉప కథలతో ఒక పూర్తి సినిమాను చెప్పడానికి కావాల్సిన బలమైన కథ, కథనాలను అల్లుకోకపోవడమనే చెప్పాలి. ఒకే పాయింట్ చుట్టూ నడిచే సినిమాలో ఉపకథలన్నింటినీ కలపడానికి మంచి సస్పెన్స్ ఎలిమెంట్స్‌నే పట్టుకున్నా, అవేవీ ఆసక్తికరంగా లేకపోవడం, ఆ కథలన్నీ బోరింగ్‌గా ఉండడంతో సినిమా అలా అలా సాగిపోతుందంతే! క్లైమాక్స్ ఏదో ముందే తెలిసిపోయే ఇలాంటి సినిమాల్లో అంతకు ముందు జరిగే సన్నివేశాలన్నీ ఆసక్తికరంగా అల్లుకోకపోవడం కూడా సినిమా గమనాన్ని ఎటూ కాకుండా చేసింది.

ఇక ఏ ఒక్క క్యారెక్టర్‌కూ ఓ అర్థాన్నిచ్చేలా బలమైన సన్నివేశాలు సినిమాలో లేవు. కామెడీ ప్రధాన ప్లస్ పాయింట్‌గా చెప్పబడుతున్న ఈ సినిమాలో అదికూడా కొన్నిచోట్ల పాత తెలుగు సినిమా ఫార్మాట్‌ను అందుకోవడం బోర్ కొట్టిస్తుంది. అలీ, అతడి భార్య మధ్యన వచ్చే సన్నివేశాలు మరీ ఓవర్‌గా, బోరింగ్‌గా ఉన్నాయి. ఇక టెర్రరిస్ట్ గ్యాంగ్‌ల మధ్యన నడిచే ఉపకథ ఏమాత్రం ఆసక్తికరంగా లేదు. చాలా చోట్ల సన్నివేశాలు మరీ సినిమాటిక్‌గా మారిపోయి ఓవర్ అనిపించేలా ఉన్నాయి.

ఇక కొన్నిసార్లు సినిమాలో ఒకే సన్నివేశాన్ని తిప్పి తిప్పి చూపుతున్నారా అనే ఫీలింగ్ కలుగుతుంది. ఇక సుమన్ పాత్రకు చివర్లో యాడ్ చేసిన సస్పెన్స్ ఎలిమెంట్ కూడా ఓవర్‌గా ఉంది. అదేవిధంగా లాజిక్ అన్న దానికి సినిమా చాలాచోట్ల విలువివ్వలేదు. ఇంట్రో సాంగ్, ఐటమ్ సాంగ్ లేకున్నా పోయేదేమి లేదు అనే విషయం స్పష్టం కనిపిస్తుంది.

