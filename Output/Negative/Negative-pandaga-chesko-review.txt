ఈ సినిమాకు మేజర్ మైనస్ పాయింట్స్ అంటే ఫార్ములా కథ, స్క్రీన్‌ప్లే అనే చెప్పాలి. ఫ్యామిలీ ఎంటర్‌టైనర్ తరహా కథల్లో ఎప్పట్నుంచో చూస్తూ ఉన్న ప్లాట్‌నే ఈ సినిమాకూ వాడుకోవడం కొత్తదనం కోరుకునేవారిని ఏమాత్రం ఆకట్టుకోదు. కథ పాతదే అయినా కథలో కొన్ని అంశాలను దాచిపెట్టడం, సందర్భానుసారంగా ఆ అంశాలను రివీల్ చేయడంలోనూ కొత్తదనం లేకపోవడం స్క్రీన్‌ప్లే వైఫల్యమే. సినిమా మొదలైన కాసేపటికే అన్నీ తెలిసిపోవడం బోర్ కొట్టిస్తుంది. ఫార్ములా స్క్రీన్‌ప్లే వల్ల సినిమాలోని కామెడీ, ఎమోషన్‌ను అర్థం చేసుకోవడమే తప్ప అనుభవించలేం.

సోనాల్ చౌహన్ పాత్ర విషయంలో క్లారిటీ ఉన్నా, ఆ పాత్ర మరీ సిల్లీగా ఉంది. అభిమన్యు సింగ్ ట్రాక్ సినిమాలో చివర్లో ఏదో చిన్న ట్విస్ట్ కోసం తయారుచేశారు. అదీ ఆకట్టుకునేలా లేదు. అక్కడక్కడా వచ్చే కొంత అడల్ట్ కామెడీ సినిమాను మామూలుగా సాగిపోయే కూల్ ట్రాక్ నుండి పక్కకు తప్పించింది. సినిమా నిడివి కూడా కొంత ఎక్కువైందనే చెప్పాలి. ఎక్కువ క్యారెక్టర్లు ఉండడం, అన్నింటికీ సరైన డీటైల్ ఇచ్చే ప్రయత్నం చేయకపోయినా సినిమా నిడివి పెరగడమనేది అనవసర ట్రాక్‌ల వల్లేనని ఇట్టే తెలిసిపోతుంది.

