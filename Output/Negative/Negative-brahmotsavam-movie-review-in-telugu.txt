ఈ సినిమాకు ప్రధానమైన ప్రతికూలాంశం అంటే, కథ వేగం చాలా నెమ్మదిగా ఉండడమని చెప్పుకోవాలి. సెకండాఫ్‌లో మహేష్-సమంతల జర్నీ బాగున్నా, దానికి ముందొచ్చే సన్నివేశాలేవీ అంత బలంగా లేకపోవడంతో, ఈ జర్నీ లాజిక్ లేని విషయంగా కనిపిస్తుంది. ఇక కొన్ని సన్నివేశాలు తిరిగి తిరిగి అక్కడికే వస్తున్నాయన్నట్లుగా సెకండాఫ్‌లో ఈ ఎపిసోడ్ సాగుతూంటుంది. మూలాల్ని వెతికే హీరో, హీరోయిన్ల ప్రయాణంలో కొన్ని సన్నివేశాలైతే మరీ ఓవర్‌గా తయారవ్వడం బాగోలేదు. ఫస్టాఫ్‌లో ఫ్యామిలీ అంతా కలిసి పిక్నిక్ టూర్‌కి వెళ్ళడం, సంబరాలు జరుపుకోవడం లాంటి సన్నివేశాల్లో చెప్పుకోదగ్గ బలంగా లేకపోగా, టైమ్‍పాస్ వ్యవహారంలా తయారై అక్కడక్కడా బోరింగ్‌గా తోస్తాయి.

ఇక సాధారణంగా కమర్షియల్ సినిమాల్లో కోరుకునే అంశాలేవీ లేని సినిమా కావడం కూడా అలాంటి అంశాలను కోరేవారికి నచ్చకపోవచ్చని విషయంగా చెప్పుకోవచ్చు. సమంత కథలోకి ఎంట్రీ ఇచ్చిన విధానం కూడా పెద్దగా ఆకట్టుకోదు. ఇక కొన్నిచోట్ల విజువల్ ఎఫెక్ట్స్ కూడా సినిమా స్థాయికి తగ్గట్టుగా లేవు.

