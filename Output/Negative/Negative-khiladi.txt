విశాల్ నటన బావున్నప్పటికీ అతని లుక్ మాత్రం బాగాలేదు. అసలు కార్తీక్ పాత్ర డిజైన్ చేసిన విధానమే సరిగా లేదు. జీవితంలో స్థిరపడే ఉద్దేశం అంటూ లేకుండా ఇంటర్వ్యూ కి డుమ్మా కొట్టి పెళ్లి చేసుకోవడమే తన లక్ష్యం అంటూ అమ్మాయిల వెంట పడటం ఎంత వరకు సమంజసమో కథ రాసుకున్న దర్శకుడికే తెలియాలి. తను శ్రీ దత్త మేకప్ సరిగా లేక అందంగా లేకపోగా కనీసం నటనలో పాస్ మార్కులు కూడా సంపాదించుకోలేకపోయింది. ఆమె పై తీసిన సన్నివేశాలు కూడా అదే విధంగా ఉన్నాయి. ఉదాహరణకు ఒక సన్నివేశంలో హీరో లక్ష రూపాయల బైక్ కంటే ఆమె వేగంగా పరిగెత్తుతుంది. ఇలాంటివి కొన్ని సన్నివేశాలు ఉన్నాయి. ఇక చిత్ర రెండవ భాగానికి వస్తే తరువాత జరగబోయే సన్నివేశాన్ని ప్రేక్షకుడు ముందే ఊహించే స్థాయిలో ఉన్నాయి. కథనంలో వేగం మందగించి సినిమా ఎప్పుడు ముగుస్తుందా అనే స్థాయికి తీసుకు వెళ్ళాడు. మధ్యలో సినిమాకు ఏ మాత్రం ఉపయోగపడని రామిరెడ్డి (ప్రకాష్ రాజ్) పాత్రను తీసుకు వచ్చారు. విలక్షణ నటుడు అయిన ప్రకాష్ రాజ్ ఇలాంటి పాత్రలు అంగీకరించక పోవడమే మంచిది. క్లైమాక్స్ సన్నివేశాల్లో వచ్చే ఫైట్స్ చిరాకు తెప్పిన్స్తాయి. గతంలో తెలుగులో వచ్చిన ‘చుక్కల్లో చంద్రుడు’ మరియు ‘నా మనసిస్తా రా’ సినిమాల పోలికలు ఇందులో పుష్కలంగా ఉన్నాయి.

