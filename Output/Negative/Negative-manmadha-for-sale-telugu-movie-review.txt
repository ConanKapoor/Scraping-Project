ఈ సినిమాకు మేజర్ మైనస్ పాయింట్ అంటే.. ఒక సినిమా పరంగా ప్రతి ప్రేక్షకుడూ ఆశించే ఎమోషన్‌కు ఎక్కడా సరైన చోటన్నదే లేకపోవడం గురించి చెప్పుకోవచ్చు. కథాంశం బాగున్నా, దాన్ని పూర్తి స్థాయి సినిమాగా మలిచే బలమైన కథ గానీ, ఆకట్టుకునే కథనం గానీ లేకపోవడం నిరాశ కలిగిస్తుంది. ఇకపోతే ఏ పాయింట్‌పైనేతే సినిమా నడుస్తుందో, సెకండాఫ్ మొదలైన 20 నిమిషాల తర్వాత అదే పాయింట్ ఎక్కడికో వెళ్ళిపోతుంది. ఇక ఆ తర్వాత అంతా అర్థం లేని అయోమయము గందరగోళమే. ప్రీ క్లైమాక్స్, క్లైమాక్స్ అయితే సినిమాను కనీసం ఫర్వాలేదనుకునే ఆలోచన నుంచి పూర్తిగా కిందపడేసింది.

హీరో, హీరోయిన్ల మధ్య గొడవలను, రొమాన్స్‌ను బాగానే చూపించినా, వారిద్దరూ గొడవపడే కొన్ని అంశాలు మరీ సిల్లీగా కనిపిస్తాయి. ఇక ఒకదాని తర్వాత ఒకటి ప్రతి పావుగంటకు ఒకటి చొప్పున వచ్చే పాటలు విసుగు పుట్టిస్తాయి. సెకండాఫ్ చివరకొచ్చేసరికి దర్శకుడు చెప్పాలనుకున్న పాయింట్ ఏంటో కూడా అర్థం కాకపోవడం ఈ సినిమా విషయంలో చెప్పుకోవాల్సిన ఓ మైనస్ పాయింట్. ఇక తమిళంలో దాదాపు నాలుగేళ్ల క్రితం విడుదలైన ‘పోడా పోడీ’ (పోరా పోవే) అన్న ఈ సినిమాను తెలుగులో ‘మన్మథన్ ఫర్ సేల్’ అనే, సినిమా కథకు ఏమాత్రం సంబంధం లేని టైటిల్‌తో ప్రేక్షకుల ముందుకు తేవాలన్న ఆలోచనే నిరర్ధకం.

