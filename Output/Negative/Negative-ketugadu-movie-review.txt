ఈ సినిమాకు మైనస్ పాయింట్స్ గురించి చెప్పుకోవాలంటే ముందుగా కథ, కథనాలను ప్రస్తావించాలి. కథలో కొత్తదనం ఎక్కడా లేదు. ఇలాంటి కిడ్నాప్ డ్రామాలను తెలుగులోనే ఇప్పటికి చాలా చూసి ఉండడంతో కథ విషయంలో ఎగ్జైట్ అవ్వడానికి ఏమీ లేదు. ఇక కథనంతోనైనా ఈ లోటును కప్పించే ప్రయత్నం చేస్తారనుకున్నా ఆ విషయంలోనూ విఫలమయ్యారు. సినిమాకు హైలైట్ అనుకున్న ట్విస్ట్‌ను ప్రీ క్లైమాక్స్‌లో ఉంచి అప్పటివరకూ సాదాసీదా సన్నివేశాలతో సినిమాను రొటీన్‌గా నడిపించారు. కేవలం కామెడీని మాత్రమే నమ్ముకొని ప్రీ క్లైమాక్స్ వరకూ కథను లాక్కొచ్చిన ఫీలింగ్ కలుగుతుంది.

ఇక నటీనటులంతా తమ పరిధిమేరకు బాగానే నటించినా, ఏ పాత్రకూ సరైన క్లారిటీ లేనట్లు కనిపిస్తుంది. పాటలు చూడడానికి బాగానే ఉన్నా, అవేవీ సందర్భానుసారంగా రావు. కమర్షియల్ ఫార్మాట్‌లో పాటలు ఉండాలని అక్కడక్కడా వీటిని యాడ్ చేశారా? అనే అభిప్రాయం కలుగుతుంది. ఇక ప్రీ క్లైమాక్స్‌లో మంచి ట్విస్ట్ ఉంచి ఆ తర్వాత వచ్చే క్లైమాక్స్‌ను కూడా అదే స్థాయిలో ఊహిస్తే రొటీన్ క్లైమాక్స్‌ను ప్లాన్ చేయడం నిరాశ కలిగిస్తుంది. ఫస్టాఫ్‌ మొత్తం ఒక అజెండా లేకుండా, సన్నివేశాలతో కనెక్ట్ లేకుండా వెళ్ళిపోతుంది. దీంతో సెకండాఫ్‌తో పోల్చి చూసుకున్నపుడు ఫస్టాఫ్‌ బోరింగ్‌గా ఉందనే చెప్పాలి.

