మైనస్‌పాయింట్స్ గురించి చెప్పాలంటే.. ఒక కథంటూ లేకుండా ఏదో ఒకటి అల్లేసి హర్రర్ సినిమా తీసేద్దాం అన్నట్టు తీశారా అనిపిస్తుంది సినిమా చూస్తోంటే.. బలమైన కథ ఎలాగూ లేదు, కనీసం కథనం కూడా బలమైనది కాకపోవడంతో సినిమా చూస్తున్నంతసేపూ ప్రేక్షకుడు అసహనానికి గురవుతాడు. సెకండాఫ్‌కి కనీసం ఒక పర్పస్ ఉంది. ఫస్టాఫ్‍కి ఒక దారీతెన్నూ ఏదీ లేకపోవడం విసుగు తెప్పిస్తుంది. హర్రర్, రొమాంటిక్ థ్రిల్లర్‌గా రూపొందిన సినిమాలో ఫస్టాఫ్‍ మొత్తంలో రొమాన్స్ కానీ, హర్రర్ కానీ ఏదీ లేకపోవడం సినిమా పట్ల డైరెక్టర్ కి ఉన్న అశ్రద్దగా చెప్పొచ్చు.

ఇక నటీనటులు పెద్దగా చేయడానికి కూడా ఏమీ లేదు. పేలవమైన సన్నివేశాల రూపకల్పనలో నటించడానికి ఒక్కరికి కూడా ఆస్కారం లేకుండా పోయింది. సినిమా మొత్తంలో నలుగురు నటీమణులు ఉన్నారు. ఒక్కరు కూడా అందం విషయంలో తప్ప నటనలో మార్కులు సంపాదించలేదు. నిజానికి సెకండాఫ్‌ కొన్ని సీన్స్ ని ప్లస్ పాయింట్‌గా చెప్పినా ఉన్నంతలో అది ప్లస్ పాయింట్‌గా మారిందే కాని, సెకండాఫ్‌లోని సన్నివేశాలు కూడా భయపెట్టవు. సెకండాఫ్‌లో జాబాలి (ఆత్మ)ని తీసుకొచ్చారు. అక్కణ్ణుంచైనా హర్రర్ పార్ట్ మొదలవుతుందేమోననుకుంటే భ్రమ పడ్డట్టే! సినిమాకి బలమైన సెకండాఫ్‌లో హర్రర్‌ని కాకుండా హింసను చూపడం బిగ్గెస్ట్ ఫెయిల్యూర్‌గా చెప్పొచ్చు. ఆత్మ చెప్పే ఫ్లాష్‌బ్యాక్ సన్నివేశాలు నాసిరకంగా ఉన్నాయి. జాబాలికి ఒక సరైన విజన్‌ని కల్పించడంలో సినిమా విఫలమైంది. శుభం కార్డు వరకూ జాబాలి అందరినీ ఎందుకు చంపాలనుకుంటుందనే విషయానికి సరైన జస్టిఫికేషన్ ఇవ్వలేదు.

సినిమా కథా కథనాలే బలహీనంగా ఉన్నప్పుడు అందులో లాజిక్, పాత్రల ఔచిత్యం గురించి మాట్లాడడం హాస్యాస్పదం అవుతుంది. అడవిలో స్మగ్లింగ్, వాటిని రిపోర్ట్ చేయడానికి వచ్చిన రిపోర్టర్‌ను చంపేయడం, ఆ స్మగ్లర్ ఈ యువకులపై పెట్టే నిఘా.. ఇవన్నీ కథా గమనాన్ని చెడగొట్టేవే కాక విసుగు తెప్పించేవి కూడానూ. ఇదే కథకి కొంత సస్పెన్స్ జోడించి, హింస కాకుండా హర్రర్ విషయాలను చూపించి, పకడ్బందీ స్క్రీన్‌ప్లేతో తెరకెక్కించి ఉంటే కొంత ఆసక్తికరంగానూ, అలరించదగ్గదిగానూ ఉండి ఉండేది.

