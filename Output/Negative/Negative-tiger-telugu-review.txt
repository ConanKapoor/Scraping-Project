ఇక ఈ సినిమాకు మైనస్ పాయింట్ అంటే రెగ్యులర్ ఫార్ములా లాగా కనిపించే కథ గురించి చెప్పాలి. కథాంశం బలమైనదే అయినా కొత్తది కాదు. కథ విషయంలో ఎప్పుడూ కొత్తదనం కోరుకునేవారికి, ఫార్ములా కథలను పెద్దగా ఇష్టపడని వారికి ఈ కథలో తాము కోరుకునే అంశాలు తక్కువ. ఆసక్తికరంగా సాగిపోయే ఫస్టాఫ్ తర్వాత సెకండాఫ్ ఆ స్థాయిలో కనిపించదు. ఫస్టాఫ్‌లో వదిలిపెట్టిన సస్పెన్స్ ఎలిమెంట్స్ భావోద్వేగాలకు సంబంధించిన విషయాలే కానీ థ్రిల్‌కు సంబంధించినవి కావు. ఈ విషయంలో థ్రిల్ కోరుకునే వారికి సెకండాఫ్ నిరుత్సాహపరుస్తుంది.

సీరత్ కపూర్ పాత్ర సినిమా కథతో పాటే, కథలోనే నడిచే పాత్రే అయినా ఆ పాత్రను అక్కడక్కడా పూర్తిగా వదిలేశారు. ఇలా వచ్చి అలా వెళ్ళిపోయే సన్నివేశాల్లో సీరత్ కపూర్ నటన సాదాసీదాగా ఉంది. కాశీ నేపథ్యం కథలోకి వచ్చిన తర్వాత విష్ణు తల్లిదండ్రుల ప్రస్తావన ఎక్కడా రాదు. వినోదం చుట్టూనే తిరిగే కథలను ఇష్టపడే వారికి ఈ సినిమాలో సందర్భానుసారంగా వచ్చే కొన్ని సన్నివేశాలు తప్ప ఆకట్టుకునే అంశాలు తక్కువ.

