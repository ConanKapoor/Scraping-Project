ఈ సినిమాకు మేజర్ మైనస్ పాయింట్ అంటే ఒక్క చిన్న సస్పెన్స్ ఎలిమెంట్‌తో రాసుకున్న క్లారిటీలేని కథ, కథనాల గురించే చెప్పుకోవాలి. ఫస్టాఫ్ అంతా రొమాన్స్, ఫ్యామిలీ అంశాలతో నడిచే ఈ సినిమా సెకండాఫ్ మొదలయ్యాక గానీ హర్రర్ అంశాన్ని టచ్ చేయదు. ఇక అప్పటివరకూ సినిమా ఏమాత్రం ఆసక్తికరంగా లేని సాదాసీదా సన్నివేశాలతో నడుస్తూ విసుగు పుట్టిస్తుంది. ఫస్టాఫ్‍లో తండ్రి-కూతుళ్ల మధ్యన వచ్చే సన్నివేశాలు మినహాయిస్తే ఇంటర్వెల్ వరకూ పెద్దగా ఆకట్టుకునే సన్నివేశాలేవీ లేవు. ఇక ఒక ట్విస్ట్‌ తర్వాత మొదలయ్యే సెకండాఫ్ కూడా మొదలైన వెంటనే గాడి తప్పి ఎటో వెళ్ళిపోయింది. ముఖ్యంగా ఈ క్రమంలో హర్రర్ అంశాన్ని ముడిపెడుతూ వచ్చే సన్నివేశాలతో మొదలుకొని ప్రతిదీ సిల్లీగా కనిపిస్తుంది. ఇక పాటలు కూడా ఎందుకు వస్తాయో అర్థం కాదు.

సినిమా అంతా అయిపోయాక ఏం చెప్పాలనుకున్నారో కూడా అర్థం కానంత విచిత్ర పరిస్థితికి కారణం కథనంలో బలం లేకపోవడమే అని చెప్పుకోవాలి. ఇక దీనికి తోడు ‘బాహుబలి’ సినిమా తరహాలో హర్రర్ అంశంలోని అసలు కథను ‘దృశ్యకావ్యం 2’లో చెప్తామని చివర్లో ప్రకటించడం ఈ సినిమా విషయంలో బిగ్గెస్ట్ మైనస్ పాయింట్. అసలు అప్పటివరకూ ఏమీ లేని సినిమాలో క్లైమాక్స్‌లో అయినా ఏదైనా ఉంటుందీ అనుకుంటే ఒక్క సస్పెన్స్ ఎలిమెంట్ ఏదో చెప్పాం అనిపించి, ఇలా అకస్మాత్తుగా సినిమాను పూర్తి చేయడం నిరాశ కలిగిస్తుంది. ఫస్టాఫ్‌లో హీరో, హీరోయిన్ల లవ్ ట్రాక్, కాలేజీ ఎపిసోడ్, సెకండాఫ్‌లో నటుడు పృథ్వీ నేపథ్యంలో వచ్చే ఎపిసోడ్, హర్రర్ అంశం.. ఇవన్నీ సిల్లీగా ఉండడమే కాక పరమ బోరింగ్‌గా కూడా ఉన్నాయి. సినిమాలో లాజిక్ అన్న మాటకు సన్నివేశాల పరంగా అటుంచితే, కథ పరంగానూ ఓ అర్థం లేకపోవడం చాలాచోట్ల నవ్వు తెప్పిస్తుంది.

