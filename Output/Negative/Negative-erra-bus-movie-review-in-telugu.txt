మైనస్ పాయింట్స్ లో ముందుగా చెప్పాల్సింది.. ఈ సినిమా రన్ టైం. తమిళంలో ఈ సినిమాని చాలా సింపుల్ గా కేవలం 130 నిమిషాల్లో చెప్పేయడం వల్ల మరియు అలాంటి కాన్సెప్ట్ లు వారికి కాస్త కొత్త కావడం వలన అక్కడి ఆడియన్స్ కనెక్ట్ అయ్యారు. మన తెలుగుకి వచ్చే సరికి నటీనటుల ఇమేజ్ దృష్టిలో పెట్టుకొని ప్రతి ఒక్క పాత్ర రన్ టైంని పెంచేశారు. దానివల్ల 130 నిమిషాల సినిమా కాస్త 158 నిమిషాలు అయ్యింది. దాంతో ఆడియన్స్ చాలా చోట్ల బోర్ ఫీలవుతారు. రన్ టైం పెంచాలనే ఉద్దేశంతో కథలో బ్రహ్మానందం పాత్రని దూర్చడం జరిగింది. ఆ పాత్ర ఆడియన్స్ ని నవ్విస్తుంది అనుకున్నారు కానీ బ్రహ్మానందం ట్రాక్ నవ్వు తెప్పించకపోగా బాగా చిరాకు తెప్పిస్తుంది. ఇలానే చాలా సీన్స్ ని పెంచేశారు, అవి సినిమాకి పెద్ద ఉపయోగపడలేదు. ఇదొక సెంటిమెంట్ సినిమా కావడం వలన ఎప్పటిలానే లాజికల్ గా చాలా మిస్టేక్స్ కనిపిస్తాయి.

ఇకపోతే సినిమాలో చాలా పాత్రలకు సరైన ప్రారంభం, పరిచయం ఉండదు. కానీ చివర్లో మాత్రం అందరూ దాసరి పాత్రకి కనెక్ట్ అవుతారు. ఒకరు ఒకరితో కనెక్ట్ అవ్వాలి అంటే వారిద్దరి మధ్య ఏదో ఒక ఎమోషన్ తో లింక్ స్టార్ట్ అవ్వాలి అది కోపం అయినా లేదా ప్రేమ అయినా.. కానీ ఇందులో చాలా పాత్రలు ఎందుకు దాసరి పాత్రతో కనెక్ట్ అయ్యాయో సరిగా చూపించలేదు. ఉదాహరణకి.. గర్భంతో ఉండే ఓ లేడీ పాత్రకి – దాసరి పాత్రకి మధ్య ఎలాంటి సీన్ ముందు ఉండదు, కానీ ఒకరోజు తను దాసరితో సొంత తాతయ్యలాగా మాట్లాడుతుంది. ఆయనేమో శ్రీమంతం కూడా చేసేస్తాడు. చూసే ఆడియన్స్ సడన్ గా అసలు ఈ పాత్ర ఎక్కడి నుంచి వచ్చింది అనుకుంటారు. సెకండాఫ్ పూర్తిగా ఎమోషనల్ గానే సాగడం వలన క్లైమాక్స్ వరకూ కాస్త బోరింగ్ గా సాగుతుంది. ఇకపోతే చివరి నిమిషంలో తెలుగు ఆడియన్స్ కి పెద్దగా నచ్చని విధంగా ముగించడం కాస్త నిరాశ పరుస్తుంది. రెగ్యులర్ ఎంటర్టైన్మెంట్ కోరుకునే ఆడియన్స్ కి కామెడీ కోడా లేకపోవడం వలన సినిమాకి పెద్దగా కనెక్ట్ కారు.

